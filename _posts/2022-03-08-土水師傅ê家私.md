---
chapter: 第3章——作田人生活記事
title: 8. 土水師傅ê家私
author: Siau Lah-jih
date: 2022-03-08
category: chheh
layout: post
toc: true
---

# 土水師傅ê家私
> **Thô͘-chúi-sai-hū ê Ke-si**

![](../too5/08/8-1-1.土水師傅.jpg)
土水師，專門leh攪紅毛土、gih磚á、抹壁tó͘、khàm瓦、khōng地基ê起厝師傅，紅毛土lām沙攪水chhiau chiâu，gih磚抹壁，水分蝕ta，紅毛土沙ē hoán tēng，紅毛土漿to̍h ē kā磚á石頭咬ân-ân，pìⁿ-chiâⁿ堅固ê樑柱壁tó͘。Boeh chiâⁿ做 1-ê土水師，需要了解紅毛土性質，沙石品質，koh-tio̍h ē-hiáu操作各種家私工具，khang-khòe進行chiah ē順序，土水師確實是師傅，m̄是hông叫假--ê。

# 1. 家私紹介
> **Ke-si Siāu-kài**

下kha咱ē一項一項來紹介各種土水師傅所用ê家私
## 1-1. 手Sak車
> **Chhiú-sak-chhia**

Chit種手sak車á，土水師慣勢講neh-kho͘h chhia-á（ねこ車á），兩腳一輪，華語講『獨輪車』，需要雙手sak，向前sak，拖倒退，孤輪sak來sak去，轉彎se̍h角liú-lia̍h快速，停睏擋tiām有兩腳一輪chhāi定，是土水工事界非常重要ê運搬工具。
![](../too5/08/8-1-1-1.手捒車.jpg)

## 1-2. 抹刀
> **Boah-to**

抹紅毛土thui ho͘平，抹壁tó͘ ho͘平ho͘光生，需要技術mā需要力頭，手尾力kài重要，尤其是壁tó͘ boeh thui ho͘平koh雙面光，正pêng看平平平，tó-pêng看mā平平平，chi̍t-sut-á抹刀ê痕跡lóng總無，這to̍h是土水師傅「一面抹壁，雙面光」ê功夫。
![](../too5/08/8-1-2-1.紅毛土抹刀.jpg) 
![](../too5/08/8-1-2-2.紅毛土抹刀.jpg)

## 【Lah-jih台灣俗語】
俗語「一面抹壁，雙面光」是『比喻做人圓融，兩方都不得罪』。


## 1-3. 紅毛土Khat-á
> **Âng-mo͘-thô͘ Khat-á**

Ē-tàng khat液體流體ê杓á lóng號做khat-á。

紅毛土khat-á to̍h是khat攪好ê紅毛土（膏）ê khat-á，長柄hit支是小工khat紅毛土送hō͘師傅土phâng。短柄hit支是師傅ka-tī khat紅毛土用--ê。

師傅peh koân-koân gih磚á、抹壁，需要小工配合用長柄khat-á送紅毛土，1-ê送1-ê承接，siáⁿ人khah厲害？不過師傅人靠目色巧學功夫，小工是捷練成鋼。

![](../too5/08/8-1-3-1.紅毛土khat仔.jpg) 
![](../too5/08/8-1-3-2.紅毛土khat仔.jpg)

## 1-4. 土Phâng
> **Thô͘-phâng**

土phâng是kō͘手giâ平khǹg紅毛土沙漿ê家私，師傅一手phâng紅毛土，一手giâ khat-á gih磚á壁，a̍h是用抹刀抹壁tó͘。
![](../too5/08/8-1-4-1.土捀.jpg) 
![](../too5/08/8-1-4-2.土捀.jpg)

## 1-5. 外角，內角
> **Gōa-kak, Lāi-kak**

木工講究mê角，土水師抹紅毛土kāng款需要mê角，si-á-geh功夫需要靠家私。

紅毛土抹好，用外角、內角si-á-geh ho͘有mê有角，tio̍h趁紅毛土boeh ta m̄-chiâⁿ ta ê時陣落去thui，siuⁿ ám無效果，siuⁿ ta thui bē行，師傅人ê功夫tī chia展現。
![](../too5/08/8-1-5-1.土水家私外角.jpg) 
![](../too5/08/8-1-5-2.土水家私內角.jpg)

## 1-6. 柴桶
> **Chhâ-tháng**

Chhiau紅毛土砂漿用ê柴桶，kap腳桶相kāng，不過桶唇hiàn-hiàn。
![](../too5/08/8-1-6-1.柴桶.jpg)

## 1-7. Chhiah-pe

Chhiah-pe mā有人講沙thio，是chhiah土挖khang ê家私，土水師傅用來chhiah沙á、chhiah紅毛土砂漿，chhiau紅毛土砂ho͘ chiâu、chhiau紅毛土砂漿ho͘ chiâu，kài方便kài好用。
![](../too5/08/8-1-7-1.鍤桮.jpg)
![](../too5/08/8-1-7-2.鍤桮.jpg)
![](../too5/08/8-1-7-3.鍤桮.jpg)

Chit 種圓嘴chhiah-pe，有人講做iân-pit。
![](../too5/08/8-1-7-4.鍤桮.jpg)

## 1-8. Thuh-á

親像挖á khah薄khah闊，thuh嘴齊齊sió-khóa像刀嘴bē利，是thuh黏tī平平土腳地板ê紅毛土幼á，有長柄有短柄。Thuh是使45度以內角度，kā平面ê tu̍t出物挖掉。
![](../too5/08/8-1-8-1.黜仔.jpg)
![](../too5/08/8-1-8-2.黜仔.jpg)

## 1-9. 砂Pê
> **Soa-pê**

Pê砂石á siāng好用，pê粟á，pê土豆、綠豆、青皮á豆mā ē-sái--tit。
![](../too5/08/8-1-9-1.砂耙.jpg)
![](../too5/08/8-1-9-2.砂耙.jpg)

## 1-10. 砂篩
> **Soa-thai**

篩砂石á ê篩á，篩á目有分大細khang。篩--過ê砂石á to̍h ē平大粒。

![](../too5/08/8-1-10-1.砂篩.jpg)
![](../too5/08/8-1-10-2.砂篩.jpg)

## 1-11. Kòng槌á
> **Kòng-thûi-á**

Kòng槌á，ē-sái-tit kòng，ē-sái-tit tûi（捶），kòng鐵釘入木材，捶ho͘平，大支kòng槌á mā ē-sái-tit kòng鋼釘入紅毛土壁tó͘，無kāng路用，有無kāng款式，定tio̍h一頭ē-sái-tit kòng，一頭是尖是扁，路用自然無kāng，木工、土水lóng tio̍h用，厝內備用mā需要。親像921大地動，後尾鐵門kha̍h tiâu--leh開bē開，趕緊giâ kòng槌á khah khah--leh to̍h開--開，趕緊離開逃命。

![](../too5/08/8-1-11-1.摃槌仔.jpg)
![](../too5/08/8-1-11-2.摃槌仔.jpg)
![](../too5/08/8-1-11-3.摃槌仔.jpg)
![](../too5/08/8-1-11-4.摃槌仔圓.jpg)
![](../too5/08/8-1-11-5.摃槌仔釘拔仔.jpg)

## 1-12. Hám-á

Kòng槌á nā大支koh雙頭ē-sái-tit kòng，to̍h叫做hám-á，用kòng--ê siuⁿ細力，kō͘ hám--ê to̍h真食力。重力+速度=爆發力power。
![](../too5/08/8-1-11-6.摃槌仔.jpg)  


## 1-13. Ngeh-á

鋼鐵ê ngeh-á嘴有齒koh有chhoa̍h面ná刀，ē-tàng gia̍p鐵釘、poe̍h鐵釘、鉸鉛線，mā ē-tàng做kòng槌á。
![](../too5/08/8-1-12-1.夾仔.jpg)

## 1-14. 虎頭Ngeh-á
> **Hó͘-thâu Ngeh-á**

鋼質，ē-tàng poe̍h細支釘á，ē-tàng鉸斷鉛線。
![](../too5/08/8-1-12-2.虎頭夾.jpg)

## 1-15. 尖嘴Ngeh-á
> **Chiam-chhùi Ngeh-á**

比ngeh-á khah細支，ngeh嘴尖尖，ē-tàng穿入khang內作業，伊ê chhoa̍h面刀嘴有圓khang，鉸電線外皮siāng快速。
![](../too5/08/8-1-12-3.尖嘴夾仔.jpg)

## 1-16. 家私袋á
> **Ke-si Tē-á**

師傅人、作穡人、做工á人出門趁食，需要一kha家私袋á貯家私，chit款四角形闊嘴ê帆布袋á kài好用，四角袋á嘴phah khang穿索á，家私khǹg好，索á kōaⁿ--起-來隨時起行，袋á嘴束ân-ân免驚lak--去，真正方便、好用、liú-lia̍h、粗勇koh耐用。
![](../too5/08/8-1-13-1.家私袋仔.jpg)
![](../too5/08/8-1-13-2.家私袋仔.jpg)
![](../too5/08/8-1-13-3.家私袋仔.jpg)
![](../too5/08/8-1-13-4.家私袋仔.jpg)
![](../too5/08/8-1-13-5.家私袋仔帶.jpg)

# 2. 註解
> **Chù-kái**

|**詞**|**解說**|
|gih/kih磚á|用紅毛土砌磚牆。|
|boeh ta m̄-chiâⁿ ta|『似乾未乾』。|
|siuⁿ ám無效果|『流體水分太多就沒有效果』。|
|siuⁿ ta thui bē行|『太乾無法使力進行』。|
|si-á-geh|日來詞，しあげ，『修飾』。|
