---
chapter: 第3章——作田人生活記事
title: 13. Li-li-khok-khok、趣味ê家私
author: Siau Lah-jih
date: 2022-03-13
category: chheh
layout: post
toc: true
---

# Li-li-khok-khok、趣味ê家私
> **Li-li-khok-khok、Chhù-bī ê Ke-si**

![](../too5/08/8-5-8-3-3.熨斗.jpg)

已經無leh使用ê古物á：

時代進步真驚人，祖先傳承phah-m̄-kiàn，一甲子前kap咱bô-tī-tāi，老人真懷念，少年--ê soah gāng-gāng。

少年人，你kám知影chia-ê古物á siáⁿ-mih名？siáⁿ-mih路用？

# 1. 家私紹介
> **Ke-si Siāu-kài**

## 1-1. 急燒á
> **Kip-sio-á**

急燒á阮講藥oe-á，是choaⁿ藥á ê粗hûi，漢藥店拆ê藥材、藥頭á，chham水hē落去choaⁿ，用烘爐火溫溫á choaⁿ，兩碗水choaⁿ到chhun一碗八分tīⁿ，lim落喉，減輕病症有應效。
![](../too5/08/8-5-8-1-1.給燒仔.jpg)

## 1-2. 火石á台
> **Hóe-chio̍h-á-tâi**

火石á台華語號做『砂輪機』。

手絞火石á台，固定kah tī椅頭á頂，方便做khang-khòe，圓形khok-á內面有狗齒á組合，ㄣ字型手絞á絞振動大kâi狗齒á，大狗齒á帶動細狗齒á，細狗齒á軸心連火石á輪，速度chiâⁿ-kín，to̍h ē-tàng磨金屬類工具用具，主要是磨1-ê粗坯。火石á kap金屬刀肉磨擦to̍h ē噴出火星。火石，是一種人造合金『打火石』。

圓椅頭á鋸掉1缺，方便kah ân火石á台。
![](../too5/08/8-5-8-2-1.火石仔台.jpg)
![](../too5/08/8-5-8-2-2.火石仔台.jpg)

掛mo͘h-tah火石á台，速度koh khah緊而且省力。
![](../too5/08/8-5-8-2-3.火石仔台.jpg)

## 1-3. 熨斗
> **Ut-táu**

燒火炭ê熨斗，ùi無蓋（kòa）進步到有蓋，chit種熨斗boeh熨衫進前，tio̍h先hiâⁿ火炭烘熱，溫度pháiⁿ控制，熨斗底面需要斟酌，保持金滑無kha̍h lah-sap chiah好，古早裁縫店師á學功夫，除了掃土腳、hiâⁿ滾水泡茶，起熨斗火是真重要ê技術。
![](../too5/08/8-5-8-3-1.熨斗.jpg)
![](../too5/08/8-5-8-3-2.熨斗.jpg)
![](../too5/08/8-5-8-3-3.熨斗.jpg)
![](../too5/08/8-5-8-3-4.熨斗.jpg)
![](../too5/08/8-5-8-3-5.熨斗.jpg)
![](../too5/08/8-5-8-3-6.熨斗.jpg)
![](../too5/08/8-5-8-3-7.熨斗古早.jpg)
![](../too5/08/8-5-8-3-8.熨斗.jpg)

## 1-4. 火雞
> **Hóe-ke**

![](../too5/08/8-5-8-4-1.火雞.jpg)
![](../too5/08/8-5-8-4-2.火雞.jpg)

## 1-5. 古銅鎖
> **Kó͘ Tâng-só**

這是古早鎖，銅質，鎖頭、鎖匙形體kap現此時ê鎖無kāng，chiâⁿ做古董。古早人是用伊來關雙扇門窗a̍h是櫃á皮箱。
![](../too5/08/8-5-8-5-1.古銅鎖.jpg)
![](../too5/08/8-5-8-5-2.古銅鎖.jpg)
![](../too5/08/8-5-8-5-3.古銅鎖.jpg)
![](../too5/08/8-5-8-5-4.古銅鎖.jpg)


## 1-6. 錢袋á
> **Chîⁿ-tē-á**

布thīⁿ細kâi布袋á，袋á嘴穿帶á ē-tàng收束，貯銀角á、銅錢á siāng方便，號做「錢袋á」。
![](../too5/08/8-5-8-6-1.錢袋仔.jpg)  


## 1-7. Phah字機
> **Phah-jī-ki**

利用雙手10支指頭á chhi̍h鍵盤Keyboard，ē-tàng phah出文字、符號ê機器，叫做phah字機。有漢字phah字機、英文phah字機，chit台是英文phah字機。
![](../too5/08/8-5-8-7-1.拍字機.jpg)

## 1-8. 擦皮鞋
> **Chhat Phôe-ê**

古早人穿皮鞋是紳士ê chng-thāⁿ，作穡人tio̍h等娶bó͘嫁ang a̍h是做新親家新親姆，chiah有leh穿體面。穿西裝西裝褲出入內外ê有錢人，上班ê食頭路人，當然tio̍h穿皮鞋chiah ē四配飄撇，為tio̍h「死to̍h soah死to̍h soah」（形容穿皮鞋行路ê聲）ê體面，皮鞋需要用皮鞋lù-á lù清氣，koh擦皮鞋油kō͘軟布紡，紡ho͘金siak-siak。

擦皮鞋ê腳踏á：腳khòe-tiàm腳踏á，無論ka-tī擦a̍h是別人kā咱服務，加真好勢。
![](../too5/08/8-5-8-8-1.擦皮鞋.jpg)


## 【Lah-jih散文書寫】空襲警報
> **【Lah-jih Sòaⁿ-bûn Su-siá】 Khong-si̍p Kéng-pò**

※Hŏ͘ⁿ——Hŏ͘ⁿ——Hŏ͘ⁿ——Hŏ͘ⁿ——，空襲警報！空襲警報！B 29--ê來--ā！Khah緊bih防空壕--o͘h！

這已經是緊急警報，ta̍k-ke chiⁿ-chiⁿ kheh-kheh tī厝後hông-khong-hô（防空壕）內面。

1945前半冬，米國B-29（B jī-káu）轟炸機時常來掃射，Lah-jih chiah 3歲外，m̄-bat半項，lóng是Lô͘-á兄講hō͘我聽--ê：「Lóng mā我āiⁿ你bih防空壕，你nā腹肚iau我to̍h趨去灶腳，用竹管á貯ám hō͘你lim。」Ē記得iáu未翻新厝進前，掃射--tio̍h ê玻璃窗kap gîm-chîⁿ銃子痕跡是老一輩phò-tāu往事ê記智，siáⁿ知70冬經過，咱mā已經chiâⁿ-chò老一輩--à。

日本人轉--去，防空壕iáu tī--leh，後--來塚á土空形--ê毀掉，改換khû--落-去看bē tio̍h人頭ê溝á式防空溝，講án-ne ē-tàng閃過原子彈ê閃光to̍h無tāi-chì，備用niā-niā，khan-liân-tē m̄-bat bih--過。

He hoⁿ-hoⁿ-kiò ê聲音to̍h是水螺聲，空襲警報警報器ê聲音，雖bóng無hit-lō記智，總--是bat聽過B-29掃射tìm炸彈（chà-tân）ê故事，chit-mái聽tio̍h防空演習ê水螺聲，猶原ē chhoah。

## 1-9. 水螺（手絞防空警報器）
> **Chúi-lê (Chhiú Ká Hông-khong Kéng-pò-khì)**

Chit種手絞ê水螺（防空警報器），細kâi輕省，安裝快速方便，民防、部隊、看守所、監獄、機場、倉庫場所，發生事故chiâⁿ理想ê報警設備。

![](../too5/17/17-34-1水螺.jpg)
![](../too5/17/17-34-1a水螺.jpg)
![](../too5/17/17-34-2水螺.jpg)

正面看，頭前是hiáng-lûn（響輪），to̍h是發聲所在。
坦邊看，L型手絞á柄，手絞á絞動箱內ê狗齒á，帶動響輪快速轉se̍h，to̍h ē發出大聲hoⁿ-hoⁿ叫ê水螺聲，絞愈緊，聲愈koân愈大聲。

![](../too5/17/17-34-4水螺.jpg)
![](../too5/17/17-34-3水螺.jpg)

## 1-10. Phah索á台
> **Phah-soh-á-tâi**

一組phah索á台分做前車、後車kap羊á頭三部份，前車kah tiàm椅條頂，兩支絞á絞兩股索á，三支絞á絞三股索á，絞á頭前liù（套tiâu）黃麻皮sòa黃麻chiâⁿ做一股，kā兩股絞做兩股索á，a̍h是三股絞做三股索á，俗語有「三兄弟股一條瓊麻索。」可見古早phah索á是講做股索á。

固定tī椅條頂ê前車，kan-nā 2-khang 2支絞á，可能是phah草索用，a̍h是phah兩股黃麻索á。

ㄣ形ê絞á，1-pêng是絞á柄，1-pêng ē-tàng liù黃麻索á股頭。
![](../too5/17/17-36-1拍索台.jpg)

專業用phah索á台固定tī椅馬頂，nā是作穡人ê phah索á台是活動--ê，想boeh股索á，to̍h kā phah索á台kah tiàm椅條頂，結構sió-khóa無kāng。前車絞á是ㄣ字形，準備一節lak三kâi khang ê竹pêng，to̍h ē-sái-tit同齊股絞á phah索á。前車頭前ná十字絞á頭，ē-tàng liù黃麻皮來sòa索á股，phah兩股索準備兩股，phah三股索準備三股。
![](../too5/17/17-36-2拍索台.jpg)
![](../too5/17/17-36-2a黃麻.jpg)
![](../too5/17/17-36-3拍索台.jpg)
![](../too5/17/17-36-4拍索台.jpg)
![](../too5/17/17-36-5拍索仔羊頭.jpg)

柴柱形ê後車，中央有2-khang，適合人ê身材lò矮。
後車是一支柴棍，中央挖khang long一支絞á，kā兩股、三股pa̍k做夥liù-tiàm chit支絞á頭，sòa--落kā索á股套入羊á頭ê溝槽，準備股索á。
![](../too5/17/17-36-6拍索台.jpg)

- 羊á頭

羊á頭有三條深溝，一條溝套一條索á股，to̍h ē-sái-tit phah兩股索á、三股索á。
![](../too5/17/17-36-7拍索台.jpg)
![](../too5/17/17-36-8黃麻.jpg)
![](../too5/17/17-36-9黃麻.jpg)
（蕭平治老師示範絞後車。）

## 【Lah-jih散文書寫】三兄弟股一條瓊麻索
> **【Lah-jih Sòaⁿ-bûn Su-siá】 Saⁿ Hiaⁿ-tī Kó͘ Chi̍t-tiâu Khêng-môa-soh**

![](../too5/17/17-40-1.龍舌蘭.jpg)

瓊麻（khêng-môa）to̍h是龍舌蘭，俗稱樹絲，因為伊樹葉ê纖維，韌koh m̄驚水浸，提來股索á，堅固耐用，是討海人ê重要工具，南部出產kài chē。用瓊麻股索á是m̄-bat看--過，nā用黃麻絞索á，m̄但bat khòaiⁿ，gín-á時代mā bat kap大人絞--過，不過絞--ê是兩股--ê，絞三股--ê to̍h無hit ê才調。

過去生活tī庄腳ê作穡人，taⁿ擔ê畚箕、米籮ài pa̍k索á，載貨、pa̍k柴ài用索á liāu，牽牛、駛田腳車、捆豬、拖車…步步lóng tio̍h用索á，索á tī田庄所在是生活必須品。細條索á用雙手撚，a̍h是tiàm腳頭u so to̍h ē-sái--tit，大條索nā無用家私頭á來股，是無可能ê tāi-chì。過去作田人nā有閒工，to̍h三、五個招--leh，互相tàu-saⁿ-kāng，phah幾條á索á khǹg leh thang用。

絞索á ài用絞索á台，he是一套用木材做ê工具，前車是四角型ê kheng架，kah-tiàm椅條頂，有三kâi khang，穿三支ㄣ字形ê絞á，頭前ē-tàng結索á，後面用一塊竹phòe鑽三kâi khang，tú好lop-tī三支絞á，thèng-hó三支同齊股tín動；後車kan-nā一支柴柱，半人koân ê所在mā lak 1-khang，kāng款穿一支ㄣ字形ê絞á；另外有一粒羊á頭形ê tēng柴，刻三條溝，beh hō͘三股ê黃麻khòa tī溝內，chiah ē-tàng平平順順、pêⁿ-pêⁿ正正股成一條索á。

股索á tio̍h-ài三ê人，1-ê hōaⁿ前車，顧hit三支絞á ê運轉，絞正絞，1-ê hōaⁿ後車，用tò手挽hit支柴柱ho͘固定，用正手股絞á，mā是絞正絞，hōaⁿ羊á頭chiah是師傅，索á絞ē結ē súi lóng tio̍h靠伊ê功夫kap指揮。

Chit-mái開始boeh絞索á--lò͘：代先先sòa 3條黃麻紗á，1條兩丈半，1條五丈長ka áu做2條。1人hōaⁿ前車絞1支絞á，ûn-ûn-á絞，1人送黃麻皮hō͘師傅，師傅chiah-kā黃麻皮sòa做黃麻紗á，黃麻皮需要頭kah尾插，前後相chhím撚ho͘相食tiâu--leh，師傅tio̍h斟酌大細皮，1皮1皮sòa，sòa ho͘ kui條紗á pêⁿ-pāng平大kho͘。

3股黃麻紗á股好，1股1股pa̍k tiàm前車三支絞á，用1支lak 3-kâi khang ê竹pêng套入3支絞á柄，thèng-hó 3支同齊絞振動。

3股黃麻紗á另外hit頭，做夥pa̍k tī後車ê絞á，hōaⁿ後車需要力頭飽足，馬勢koh khiā ē在ê人來hōaⁿ，伊tò手手曲kā後車khi̍t ho͘在，tò腳kāng款kā後車配合tò手khi̍t ho͘在定，正手準備絞絞á。Hōaⁿ羊á頭ê師傅，kā羊á頭套入3股黃麻紗á中間，正手giâ羊á頭柄，tò手需要斟酌索á股ê變化做修正。

前車後車羊á頭lóng準備好勢，師傅1聲「開始」，前車後車4支絞á chiâu振動，絞真緊，羊á頭ná徙振動，he徙--過ê所在已經是三股黃麻索，hōaⁿ羊á頭ê師傅順索á股一直倒退lu，後車一直股一直hō͘索á khiú進前，手挽腳kēng，驚做索á siuⁿ lēng，索á nā siuⁿ lēng，絞--起-來ê索á一定phàⁿ-phàⁿ，bē堅固耐用。後車ná ē行進前--neh？因為索á愈絞愈ân sòa愈絞愈短，本來是兩丈半，絞好可能剩（sīn）兩丈兩尺，kiu三尺算真正常。一條絞好chiah koh絞一條，beh大beh細，由在師傅斟酌sòa黃麻，黃麻nā sòa chē，索á自然大條，黃麻nā sòa少，索á當然細條。

Nā是絞兩股ê索á to̍h khah簡單，可惜bē勇mā khah pháiⁿ看頭，he是師á工學絞，絞thit-thô--ê。「三兄弟股一條瓊麻索」，兄弟nā有和協會齊，he是真簡單，團結to̍h是力量，看田庄人絞索á to̍h是siāng好ê證明，早當時阮田庄兄弟leh絞索á，無一定是親兄弟，卻是合作團結力量無tè比，因為庄內ê厝邊隔壁lóng mā ná親兄弟，過去ê庄腳人，m̄免去強調siáⁿ-mih『敦親睦鄰，守望相助』，庄頭ê安全to̍h顧kah好勢好勢，時代leh變，社會一直變遷，古早味，古早ê人情味，使人懷念。

> **Lah-jih_ 2007.07.15/2015.03.30修改**

![](../too5/17/17-40-2.瓊麻.jpg)
![](../too5/17/17-40-3.瓊麻.jpg)
![](../too5/17/17-40-4.瓊麻.jpg)
![](../too5/17/17-40-5.瓊麻.jpg)


## 1-11. 笠á模
> **Le̍h-á-bô͘**

笠á是作穡人出門cha̍h日jia雨ê帽á，戴--起-來輕鬆koh thang風，方便做khang-khòe，koh ē-tàng ia̍t風，笠胎kō͘竹篾á pīⁿ，笠面用竹ha̍h-á竹葉á thīⁿ，號做竹笠á，因為形體淡薄á sêng西瓜，kap葵笠（kôe-le̍h）倚音，mā講做瓜笠（koe-le̍h）。

編織笠胎需要桂竹á，用柴刀篾橋破做幼幼ê竹篾á，chiah koh用針線kā捲平ê桂竹á甲ha̍h-á，a̍h是烏葉竹ha̍h-á thīⁿ-tiàm笠胎頂面。

**笠á模。**
![](../too5/17/17-37-1草笠仔模.jpg)
![](../too5/17/17-37-2笠仔模.jpg)
![](../too5/17/17-37-3笠仔模.jpg)

**笠á模ê後壁面。**
![](../too5/17/17-37-4笠仔模.jpg)
![](../too5/17/17-37-5笠仔模.jpg)

Pīⁿ竹笠á／瓜笠á需要tiàm笠á模頂頭先用竹篾á pīⁿ骨架，to̍h是pīⁿ笠胎。笠á模khǹg-tiàm細隻椅頭á頂，a̍h是chhoa̍h-chhoa̍h khǹg-tiàm架á頂。
![](../too5/17/17-37-6笠仔模.jpg)
![](../too5/17/17-37-7笠仔模.jpg)

**捲葉**

桂竹甲ha̍h-á、竹ha̍h-á，穿入去竹管á縫，kā伊捲ho͘平。
![](../too5/17/17-37-8笠仔模.jpg)
![](../too5/17/17-37-9草笠仔.jpg)

### 【Lah-jih講動詞】

Keⁿ／kiⁿ（經）布，chit（織）草蓆，chhiah（刺）膨紗，pīⁿ（辮）竹籃á，pīⁿ（辮）草笠á，ut（屈）畚箕、竹椅。平平lóng是一絲一絲，一條一條，一皮一皮ê材料，chiâⁿ做成品ê技術to̍h有無kāng ê講法。

# 2. 註解
> **Chù-kái**

|**詞**|**解說**|
|死to̍h soah死to̍h soah|形容穿皮鞋行路聲，sīⁿ soāiⁿ sīⁿ soāiⁿ。|
|篾橋|破篾á時，kiap tī柴刀ê竹片，大細比台尺khah大pán。柴刀肉kah 1-ki篾橋，增加刀肉厚度，破篾á khah liú掠。|
|溫溫á|Un-un-á，溫火慢燉。|
|mo͘h-tah|『馬達』。|
|狗齒á|Káu-khí-á，to̍h-sī『齒輪』， cogwheel。|
|khan-liân-tē|Khai-thian-tē（開天地）ê變音。|
