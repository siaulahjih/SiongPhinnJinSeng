---
chapter: 第3章——作田人生活記事
title: 1. 買賣用ê尺斗秤
author: Siau Lah-jih
date: 2022-03-01
category: chheh
show_chapter: 3
layout: post
toc: true
---

# 買賣用ê尺斗秤
> **Bé-bē Iōng ê Chhioh Táu Chhìn**

![](../too5/06/6-2-2-1.米升.jpg)

俗語講「買賣算分，相請無論。」華語mā有『親兄弟，明算賬。』ê講法。世俗人生nā tio̍h「買賣算分」to̍h需要秤斤秤兩、量長短、分大細，nā boeh『明算賬』，to̍h需要「度量衡」儀器來計算khah bē精差誤會。

講是án-ne講，庄腳所在，生理人除外，厝邊隔壁、親chiâⁿ朋友nā m̄是正式買賣，to̍h ē chhìn-chhái用一碗、兩甌、一盤、兩kńg（管）來計算，雖bóng碗盤無平大，茶甌米管有大細，總--是sio-phiⁿ無chē，kài有人情味ê庄腳作穡人是無leh計較hiah chē。

Tō͘ liâng hêng（度量衡）ê「度」是niû長短，「量」是niû chē少，「衡」是秤斤兩，niū輕重。『度是長度，量是容積，衡是重量。』

庄腳做穡人無慣勢官廳ê公制度量衡，siáⁿ-mih公里、公尺，公斗、公升，公斤、公克，he是學校學生gín-á算術算siàu ê單位，阮庄腳人無讀冊，kan-nā知影1尺、2寸，3斗4升，5斤6兩án-chóaⁿ算長短算chē少算輕重niā-niā，有時為tio̍h方便緊速，chi̍t-lia̍h nn̄g-siâm，chi̍t-au nn̄g-kńg，甚至chi̍t-la̍k nn̄g-tēⁿ都ē-sái-tit買賣交換，因為sio-phiⁿ無gōa-chē。

> **整理**

|Niû長短|『用尺量長度』。|
|Niû chē少|『用斗升量容量』。|
|Niū輕重|『用秤量重量』。|

# 1. 「度」——尺
> **"Tō͘"——Chhioh**


作穡人niû長短，慣勢用台尺，chit支台尺是ta̍k口灶lóng有ê家私，nā是ìn-chih帶á、khu-jí-lah尺（くじら尺）是khah少人有，公尺公分學校有leh教，庄腳人無觀念bē習慣無leh用，慣勢成自然。
![](../too5/06/6-1-1.裁縫用尺.jpg)

## 1-1. Ìn-chih帶á
> **Ìn-chih Tòa-á**

吋（inch）裁縫師傅講做ìn-chih，做衫褲用來量寸尺，是長長60吋ê布帶，有時講ìn-chih帶á，有時講布尺。布尺一面標公分一面標英吋，慣勢用英吋量身軀寸尺，所以kā布尺叫做ìn-chih帶á，ē-hiáu裁剪衫褲ê家庭to̍h ē買來用。

## 1-2. Khu-jí-lah尺（くじら尺）
> **Khu-jí-lah Chhioh**

對裁縫師傅來講，khu-jí-lah尺是siāng捷用ê一支尺，比台尺khah長khah細板，1尺10寸，1寸10分，師傅人lóng簡單講做khu-jí-lah，he是一支hôa算用ê尺，to̍h sī『換算尺』。

台尺1尺=khu-jí-lah 8寸，10:8=1.25，khu-jí-lah 1尺=台尺1尺2寸5，所以khu-jí-lah尺mā講做尺二á。Khu-jí-lah 1尺=15吋，10:15=2:3=0.66，講--起-來花sà-sà，m̄-koh經過長期練習換算ê結果，師傅車thīⁿ需要用尺時，kan-nā chit支khu-jí-lah to̍h好勢liu-liu。

日語khu-jí-lah（くじら） to̍h是海翁，『鯨魚』，原來khu-jí-lah尺to̍h是鯨尺，是換算用ê尺。海翁日本話講khu-jí-lah，khu-jí-lah尺to̍h是海翁尺。Ē-hiáu裁剪衫褲ê家庭to̍h ē買來用。

## 1-3. 台尺
> **Tâi-chhioh**

台制度量衡，長度單位1丈=10尺，1尺=10寸，1寸=10分。為tio̍h niû長短，每家口á lóng有1支台尺，niû布niû黃麻布lóng是用chit支台尺niû。1台尺大約33公分，m̄-koh罕得án-ne hôa算。

## 1-4. 一篙兩尺
> **Chi̍t Ko Nn̄g Chhioh**

台尺有hit-lō兩尺長--ê，號做1-ko（1篙），主要用來niû khah長ê索á、黃麻布，節省時間，1篙2尺、2篙4尺、3篙6尺、4篙8尺‥‥‥，40篙80尺。

Nā tio̍h記siàu，一般寫1 2 3 4 5 6 7 8 9 0 a̍h是O一二三四五六七八九十百千萬億兆，有時寫tī 1-kui黃麻布頂a̍h是用刀á khau tī一弓菁á頂頭，to̍h ē用tio̍h**台灣碼**：〇 〡 〢 〣 〤 〥 〦 〧 〨 〩。

# 2. 「量」——斗、升、合、勺
> **"Liâng"——Táu, Chin, Kap, Chiak**

買賣白米一般用米斗niû，nā是買賣其他雜穀a̍h是tia̍h種子，to̍h用chin、kap、chiak。Chia ê容器雖bóng是台制，kāng款tio̍h政府機關認定，niû tīⁿ chiah koh用斗kài kài--過chiah算精確。

## 2-1. 斗
> **Táu**

斗是白米買賣siāng重要ê容器，1斗=10-chin=100-kap=1000-chiak。一般tia̍h米算斗買賣khah chē，所以號做米斗，有鐵kho͘ kho͘ tiâu，khah耐用。

米斗除了量米買賣以外，mā用做道教科儀「拜斗」路用，kap喪事khǹg往生者神主牌、孝杖路用。
Phâng神主牌á一般是大孫，所以阿公講伊ê大孫是「phâng斗--ê」。
![](../too5/06/6-2-1-1.米斗.jpg)
![](../too5/06/6-2-1-2.米斗.jpg)
![](../too5/06/6-2-1-3.米斗.jpg)

## 2-2. 升、合、勺
> **Chin, Kap, Chiak**

白米買賣用斗用升量，nā是種子豆類，用chin、kap、chiak khah適合。Kāng款需要過斗kài。
![](../too5/06/6-2-2-1.米升.jpg)
![](../too5/06/6-2-2-2.米升斗界.jpg)
![](../too5/06/6-2-2-3.升合.jpg)
![](../too5/06/6-2-2-4.升合.jpg)
![](../too5/06/6-2-2-5.升.jpg)

## 2-3. 斗kài
> **Táu-kài**

斗kài是kài平斗面ê圓棍，經過斗kài kài--過，容量保證一致無加無減。

傳統觀念認為生理人是奸商，因為不肖生理人ē用灌水、偷斤減兩、ké-pâu各種欺騙手段推銷買賣，親像米斗量米，ē-sái-tit tò手la̍k斗墘，正手put米快速量米過斗kài動作，因為4指tī斗內to̍h ē減少1-chiak半chiak米，積少成多ē驚--人。

俗語：「目chiu掛斗kài，看人物to̍h愛」。在來生理人有一種khiat-chiat，kài斗kài一定是向內kài入，無向外kài出，che kap掃土腳掃入無掃出kāng款意思。To̍h是因為「斗kài，kài入無kài出」ê關係，chiah用來keng-thé人貪心、siáu貪。
![](../too5/06/6-2-3-1.斗概.jpg)
![](../too5/06/6-2-3-2.斗概.jpg)

## 2-4. 米管
> **Bí-kńg**

三頓量米煮飯，用四角形米chin（米升）無方便，to̍h用王梨罐頭、楊桃罐頭a̍h是其他銅管á代替米chin，號做米kńg，罐頭銅管á有大細，所以每一口灶ê米管大細有精差。古早厝邊隔壁互相ē相借米，提細kâi kám-ô͘-á kap米管去借米還米，慷慨古意--ê ē貯tīⁿ-tīⁿ滿滿借--人、還--人，hân-san--ê有時ē用細管--ê還--人，總--是精差無chē，人bē計較。

米管iáu有一項路用，內面點火hun，hun ka-tī pháiⁿ教ê gín-á，不過m̄是ta̍k口灶有--ê。

## 【Lah-jih台灣俗語】
Kóng（講／管）ná米chin。意思是講chiah leh講，無效--lah。

# 3. 「衡」——秤
> **"Hêng"——Chhìn**

秤重常用儀器有秤á、量á、téng-á kap磅á，作穡人siāng捷使用是秤，秤有大細支，大支需要兩人扛leh niū，號做niū-á（量á），niū大豬、粟á、番薯；細支號做秤，買賣時秤斤兩無chē ê油鹽魚肉番麥果子，古早tn̄g-tio̍h年節thâi精牲á lóng tio̍h過秤，講án-ne chiah-bē hō͘人誤會是偷lia̍h--ê。

## 3-1. 秤（量á）ê構造部位名稱
> **Chhìn (Niū-á) ê Kò͘-chō Pō͘-ūi Miâ-chheng**

秤是利用tiàu-o͘（吊o͘）原理ê秤重儀器，秤鉤是重力點，秤nāu是支點，秤錘是施力點，因為有頭nāu、二nāu，ē-sái-tit方便秤輕重無kāng ê物件。頭nāu秤khah重，二nāu秤khah輕。


![](../too5/06/6-3-1-1.量仔秤錘.jpg)

### 1、秤鉤
> **Chhìn-kau**

是重力點，鉤boeh秤ê物，有直接用秤鉤chhiám leh秤，a̍h是鉤pa̍k kōaⁿ秤，鉤鈗á秤。

### 2、秤錘
> **Chhìn-thûi**

是施力點，秤錘重量固定，徙秤花位置取得平衡，看秤花標示重量。

### 3. 秤花 
> **Chhìn-hoe**

秤花ē-sái看做chit-má teh講ê『刻度』，照秤花顯示來算斤兩。

### 4、秤桿
> **Chhìn-koaiⁿ**

### 5、秤尾
> **Chhìn-bóe**

### 6、頭Nāu
> **Thâu-nāu**

第一支點，秤khah重物件。

### 7、二Nāu
> **Jī-nāu**

第二支點，秤khah輕物件。

細支秤á秤物，一手kōaⁿ秤nāu，一手chhiâu秤花；大支量á需要兩人扛，一人hōaⁿ秤桿徙秤錘。

## 【Lah-jih台灣俗語】
「有毛--ê食到棕簑，無毛--ê食到秤錘。」

消遣台灣人好嘴斗，ta̍k項都食。Mā keng-thé siáu貪ê食錢官，ta̍k項都boeh貪污。

秤ê構造有秤尾無秤頭，秤頭是秤物ê重量，有生理人做生理無老實，ē phiⁿ人斤兩，hó͘人秤頭，koh khah酷刑--ê，利用暗昏看bē清，kō͘黃麻絲偷偷套入秤尾，無ài hō͘秤尾翹koân來減少斤兩。親像lia̍h台豬ê豬販á，明明chit隻豬有150斤重，因為黃麻絲hō͘腳踏牢，量á尾bē翹，秤花位置在伊徙位，減--chiâⁿ-cha̍p-kin，人是oh得懷疑。

## 3-2. 量á kap秤有精差
> **Niū-á kap Chhìn Ū Cheng-chha**

量á kap秤差別tī大細支，需要兩人扛leh秤to̍h是量á，一人ē-tàng kōaⁿ leh秤to̍h是秤á。
![](../too5/06/6-3-2-1.量仔秤仔.jpg)

## 3-3. 秤花
> **Chhìn-hoe**

秤桿頂面用鑽á鑽1-khang 1-khang，chiah koh用銀色土料點入，號做點秤花。台秤1斤16兩，平常用ê秤á，1斤分做16縫，1縫1兩。

一般生理人秤斤兩，lóng ē加添1-sut-á物，hō͘秤桿翹翹，m̄-nā無偏人秤頭，koh無料să-bì-suh一兩半兩，人客自然pìⁿ-chiâⁿ主顧。
![](../too5/06/6-3-3-1.秤花.jpg)

## 【Lah-jih台灣俗語】
- 生理kiáⁿ oh生。

- 17兩翹翹——To̍h是死翹翹ê意思。

## 3-4. 鈗á
> **Ńg-á**

買賣魚肉菜蔬糖鹽米豆，有ê ē-tàng直接鉤起來秤，有ê需要縛kōaⁿ，有ê需要用細kha籃á貯leh秤，然後chiah kā籃á重扣除，chit kha細kha籃á to̍h是鈗á，一般大約有4兩重，所以俗語有「四兩鈗á無除」來比論做人需要了解ka-tī能力份量，m̄-thang siuⁿ phuh-chhèng摃高自誇。Mā用來phé-siùⁿ「Iau狗siàu想豬肝骨」ê人。

縛物貯物時常用ê材料是弓蕉絲，鹹草，大phàⁿ樹葉，弓蕉葉á。
![](../too5/06/6-3-4-1.鈗仔.jpg)
![](../too5/06/6-3-4-2.秤.jpg)
![](../too5/06/6-3-4-3.秤仔.jpg)
![](../too5/06/6-3-4-4.秤錘.jpg)

## 3-5. Téng-á

Téng-á是細支秤á，秤物ê重力點是平底盤á代替秤鉤。金á店用來秤金銀珠寶幼粒物，漢藥店用téng-á秤高貴藥材藥粉，秤花是算兩、算錢、算厘，無leh秤斤。

![](../too5/06/6-3-5-1.秤仔戥仔.jpg)
![](../too5/06/6-3-5-2.秤戥仔.jpg) 
![](../too5/06/6-3-5-3.戥仔.jpg)
![](../too5/06/6-3-5-4.藥秤.jpg)

## 3-6. 天秤
> **Thian-chhìn**

天秤是施力臂重力臂mark平棒ê tiàu-o͘設計，磅子kap秤物nā平衡，磅子重量to̍h是物件ê重量，chiâⁿ公平。金á店珠寶店專用。
![](../too5/06/6-3-6-1.天秤.jpg)

## 3-7. 磅á
> **Pōng-á**

秤á ê秤錘重量固定，利用頭nāu、二nāu秤輕重無kāng物件。磅á mā是應用tiàu-o͘原理，經過變形ê設計，ē-tàng固定chhāi tiàm平tháⁿ地面、桌頂，khǹg重量無kāng ê磅子chiah koh加秤花ê重量，to̍h是平台物件ê重量。磅á kāng款有大細台，m̄免用人力kōaⁿ leh磅，方便省力。
![](../too5/06/6-3-7-1.磅仔.jpg)
![](../too5/06/6-3-7-2.磅仔.jpg)
![](../too5/06/6-3-7-3.磅仔.jpg)
![](../too5/06/6-3-7-4.磅仔.jpg)
![](../too5/06/6-3-7-5.磅仔.jpg)
![](../too5/06/6-3-7-6.jpg)

## 3-8. 磅子
Pōng-chí

天秤用ê磅子。頂面有刻錢兩。
![](../too5/06/6-3-8-1.磅子.jpg)

磅á用ê磅子。頂面有刻斤兩。
![](../too5/06/6-3-8-2.磅子.jpg)

## 【Lah-jih台灣俗語】
Lak袋á袋磅子──無錢。

磅子有兩種解說，一種是『砝碼』，一種是『炸藥』。

# 4. 註解
> **Chù-kái**

|**詞**|**解說**|
|hôa算|『換算』。
|cheng-chha|精差，『差別』。|
|1-kui|Keⁿ黃麻布ê織布機hō做hiⁿ-kui，1-kui是黃麻布ùi頭到完成ê長度。|
|親chiâⁿ|Chhin-chiâⁿ是『親戚』；Chhin-chêng是『骨肉之情』。|
|chhìn-chhái|『隨便』。|
|sio-phiⁿ無gōa-chē|『互佔便宜沒多少』。|
|tiàu-o͘原理|吊o͘原理，『槓桿原理』。|
|量|Niū『量重量』；Niû『量長度容量』；Liāng／liōng『肚量，數量』。|
|kan-nā|『只有，僅僅』。|
|chi̍t-lia̍h|『計算拇指到其他指頭張開距離的單位。常用來當作簡便的測量工具』。|
|nn̄g-siâm|『計算長度的單位。雙手合抱構成的圓周稱為「siâm」，雙臂平伸兩手之間的距離也為「siâm」』。|
|chi̍t-au|『一杯』。|
|nn̄g-kńg|『計算用量杯盛米的單位』。|
|chi̍t-la̍k|『用手緊握一把』。|
|nn̄g-tēⁿ|『用手緊握二把』。|
|花sà-sà|『眼花瞭亂』。|
|車thīⁿ|裁縫車『縫』，針線『縫』。|
|khiat-chiat|『忌諱，禁忌』。|
|孝杖|Hà-thn̄g，兔á尾thò͘-á-bóe／thò͘-á-bé，『哀杖，出殯時，孝子手中所拿的杖子』。|
|ké-pâu|『假的』。|
|keng-thé|譬相（phé-siùⁿ），『以譬喻或含沙射影的方式罵人』。|
|siáu-tham|Siáu貪，『貪小便宜』。|
|hân-san--ê|寒酸--ê，『吝嗇的』。|
|秤nāu|『秤鈕』。|
|pa̍k kōaⁿ|『綁個提帶』。|
|chhiâu秤花|『調整秤花』。|
|phiⁿ人斤兩，hó͘人秤頭|Phiⁿ，『佔便宜』；hó͘，『以狡猾手段或不實言語欺騙』。|
|酷刑|Khok-hêng，『過分』。|
|lia̍h台豬|買賣豬隻配達台北赴市ê生理，號做lia̍h台豬。|
|平棒|Pêⁿ-pāng，pîⁿ-pāng，『平衡，平均』。|
|să-bì-suh|日來詞，『額外優待』。|
|生理kiáⁿ oh生|『會做生意的孩子難得生一個』。|
|磅子|Pōng-chí，『砝碼』。|
|phuh-chhèng摃高|『張揚抬高身份』。|
|iau狗siàu想豬肝骨|『癩蝦蟆想吃天鵝肉』。
|天秤|Thian-chhìn，『天平』。|
|chhāi tiàm|『立在』。|
|鹹草|Kiâm-chháu，『藺草』。|
|1-khang 1-khang|『一個洞一個洞』。|
|m̄-nā|『不但』。|
