---
chapter: 第5章——作田人傳統記事
title: 15. 灶脚和洗tn̄g用ê嫁妝
author: Siau Lah-jih
date: 2022-05-15
category: chheh
layout: post
toc: true
---

# 灶脚和洗Tn̄g用ê嫁妝
> **Chàu-kha hām Sé-tn̄g Iōng ê Kè-chng**

![](../too5/18/63-齒觳仔.jpg)

# 1. 酒（酒甕）
> **Chiú(Chiú-àng)**

內面貯米酒、紅露酒、紹興酒。

莫怪古早人重男輕女，嫁cha-bó͘-kiáⁿ嫁妝一大堆，m̄-nā新娘新郎用--ê，厝內日常用品，連生kiáⁿ、月內、gín-á滿月、度chè lóng tio̍h備辦，真正「人lia̍h厝拆，雞á鳥á lia̍h kah無半隻。」
![](../too5/18/122-酒甕.jpg)

# 2. 箸籠
> **Tī-lāng**

謎猜「三頓伊服務，一暝khiā天光。」To̍h是箸籠，khǹg pe飯ngeh菜ê工具ê箸，有竹管鋸--ê，有柴tèng--ê，有金屬--ê，mā有hûi-á--ê。

## 2-1. Hûi-á箸籠
> **Hûi-á tī-lāng**

Chit款hûi-á箸籠真古樸，m̄驚tâm濕，頂面花紋chiâⁿ súi，éng過kài普遍。
![](../too5/18/132-箸籠.jpg)
![](../too5/18/133-箸籠.jpg)
![](../too5/18/133a-箸籠.jpg)
![](../too5/18/133b-箸籠.jpg)
![](../too5/18/133c-箸籠.jpg)
![](../too5/18/133d-箸籠.jpg)

## 2-2. 無kāng材質無kāng形體ê箸籠
> **Bô-kn̄g Châi-chit Bô-kāng Hêng-thé ê Tī-lāng**

![](../too5/18/134-箸籠.jpg)
![](../too5/18/135-箸籠.jpg)
![](../too5/18/135a-箸籠.jpg)
![](../too5/18/135b.jpg)

# 3. 碗、盤、豆油碟á
> **Óaⁿ, Pôaⁿ, Tāu-iû-ti̍h-á**

碗是貯飯ê hûi-á碗，比碗khah大to̍h是碗公，用來貯菜貯湯。

盤是貯魚肉ta料ê hûi-á盤，大kâi叫盤，細kâi叫phiat-á。
Nā是比phiat-á koh-khah細，ē-tàng貯豆油ùn料，to̍h號做豆油碟á。

有印雙喜囍--字，當然是嫁妝。
![](../too5/18/136-碗盤碟.jpg)
![](../too5/18/137-碗公碗陳正雄.jpg)
![](../too5/18/137a-碗公.jpg)
![](../too5/18/138-碗公碗頭仔陳正雄.jpg)
![](../too5/18/139-碗盤.jpg)


# 4. 洗嘴洗身軀ê用具
> **Sé-chhùi Sé-sin-khu ê Iōng-khū**

Gín-á時代，洗身軀、洗頭毛kap洗衫褲lóng是kāng一塊茶kho͘（m̄是ba-bui『無患子』）。有芳味ê芳茶kho͘ kap洗頭毛粉，一般家庭買bē落--去，為tio̍h cha-bó͘ kiáⁿ ê嫁妝體面只好chhân-chhân ka hak--落-去。Chiah-nī貴重ê嫁妝，新娘一直m̄-kam用，有人ē留kah嬰á出世，chiah提出來kā嬰á洗身軀。

## 4-1. 芳茶Kho͘盒á
> **Phang-tê-kho͘ A̍p-á**

Che是Ló͘-chí茶Kho͘盒á，Chit種茶kho͘盒á ê材質親像塑膠製品，叫做ló͘-chí，殼薄koh tēng-pak，表面kng-iāⁿ色地真雅。
![](../too5/18/60-茶箍盒仔.jpg)


## 4-2. 茶Kho͘籃á
> **Tê-kho͘-nâ-á**

茶kho͘盒á khǹg洗tn̄g茶kho͘芳sat-bûn。茶kho͘籃á有kōaⁿ耳，貯洗衫褲洗lâ-sâm腳手ê粗茶kho͘，方便鼓井á腳kōaⁿ來kōaⁿ去。

柴質茶kho͘籃á，Kap-choh師傅做ê木材茶kho͘籃á，khǹg tī面桶架邊ē-tàng洗lah-sap腳手，kōaⁿ去鼓井á腳ē-tàng洗衫褲kài方便。
![](../too5/18/61-茶箍籃仔.jpg)
![](../too5/18/61a-茶箍籃仔.jpg)

金屬茶Kho͘籃á。
![](../too5/18/62-茶箍籃仔.jpg)

## 4-3. 齒khok-á
> **Khí-khok-á**

齒抿á洗嘴、lù嘴，齒khok-á貯水洗嘴lo̍k嘴。頂面有牡丹紅（代表富貴）kap雙囍，一看to̍h知是新娘ê嫁妝。
![](../too5/18/63-齒觳仔.jpg)

## 4-4. 頭毛粉
> **Thâu-mo͘-hún**

![](../too5/18/59-洗頭毛粉.jpg)
![](../too5/18/60a-洗頭毛粉.jpg)
![](../too5/18/60b-洗頭毛粉.jpg)

# 5. Kiáⁿ孫桶／後擔
> **Kiáⁿ-sun-tháng/Āu-tàⁿ**

Kiáⁿ孫桶mā叫做後擔／尾後擔（bóe-āu-tàⁿ），tī娶新娘陣頭siāng押尾（ah-bóe/oh-bóe），用紅布袋á貯，有腳桶、腰桶、屎桶。Khah早衛生設備khah欠，屎ha̍k-á tī厝外，mā無浴間，cha-po͘人ē-sái-tit chhōe iap-thiap所在，jiû-jiû洗洗lâm-lâm--leh，cha-bó͘人to̍h tī ka-tī房間內洗tn̄g，暗時放屎放尿mā tī房間內。

Chia-ê kiáⁿ孫桶lóng是kho͘桶--ê用木材kho͘--ê，有用篾kho͘ kho͘，mā有用鉛線kho͘ kho͘，chit-ê kho͘真有意義，有kho͘ tiâu--leh tau tiâu--leh固守家業ê意思。

## 5-1 腳桶
> **Kha-tháng**

Kā gín-á洗身軀，a̍h是cha-bó͘人ka-tī洗身軀用，庄腳人khah捷用來洗衫nóa衫褲，有時用來洗菜蔬、khau醃瓜á瓤（am-koe-á-nng/nn̂g）。
![](../too5/18/64-跤桶.jpg)
![](../too5/18/64a-跤桶.jpg)
![](../too5/18/64b-跤桶.jpg)
![](../too5/18/65-跤桶.jpg)
![](../too5/18/66-醃瓜仔.jpg)

## 5-2. 腰桶/Io桶
> **Io-tháng**

腰桶，桶底tī桶ê半腰所在，是cha-bó͘人lâi-sé（來洗）洗淨ê腰桶，省水，boeh phâng去倒掉khah bē重。一位kap我同年ê大姊kā我解說，chit kha是伊ê嫁妝。
![](../too5/18/67-腰桶.jpg)

講io桶mā tio̍h，古早古早婦人人生kiáⁿ是kō͘坐--ê，坐tī io桶生，to̍h是chē-phûn（坐盆）生，出世紅嬰á mā用chit kha io桶洗身軀。平常時，婦人人用來洗下身。
![](../too5/18/68-腰桶.jpg)

## 5-3. 屎桶
> **Sái-tháng**

Mā是hit位大姊嫁妝，暝--時方便放屎放尿，透早、黃昏時chiah phâng出倒掉，sūn-sòa用稻草lù清氣。
腰桶kap屎桶chiâⁿ kāng款，腰桶無蓋，屎桶有蓋。
![](../too5/18/69-屎桶.jpg)
![](../too5/18/70-屎桶.jpg)

楊國明先生收藏ê屎桶khah特別。
![](../too5/18/71-屎桶.jpg)

## 5-4. 面桶
> **Bīn-tháng**

古早面桶是柴桶，用來洗面洗手，mā用來洗身軀洗腳，金屬淋碭面桶khah高級，庄腳人罕得有，nā有，mā是新娘kah來ê嫁妝。

新娘房ê面桶用來洗面，梳妝打扮，暗時jiû身軀，厝內無腰桶to̍h用面桶代替。
![](../too5/18/72-面桶架.jpg)
![](../too5/18/73-面桶.jpg)
![](../too5/18/74-面桶仔.jpg)
![](../too5/18/74a-面桶仔.jpg)

## 5-5. 面桶架
> **Bīn-tháng-kè**

面桶架是khǹg面桶ê架á。通常暗時boeh睏進前ê洗tn̄g是洗腳、洗面、jiû身軀，平常時á是面桶水khǹg土腳，坐tī低椅á洗。Nā是早起時洗面，to̍h需要kā面桶khǹg tiàm面桶架頂面洗嘴、洗面，a̍h是洗手。

古早cha-bó͘人受禮教規範，梳妝打扮需要tiàm房間內，洗面、洗嘴、洗身軀kāng款tiàm ka-tī房間內，除非好額人家庭有iap-thiap ê浴間。


木造kap-choh面桶架，koh有刻花koh有玻璃鏡thang照面，免講mā知是好額人cha-bó͘-kiáⁿ chiah有ê嫁妝。
![](../too5/18/75-面桶架.jpg)

木造面桶架，鉸刀腳，造型簡單，橫koaiⁿ吊面布（面巾），有茶kho͘盤á khǹg茶kho͘。
![](../too5/18/76-面桶架.jpg)

# 6. 註解
> **Chù-kái**

|**詞**|**解說**|
|lâi-sé|來洗，『 指女性月經來潮』。|
|ta料|『指乾性食品，如魷魚、香菇、木耳等』。|
|體面|Thé-biān。|
