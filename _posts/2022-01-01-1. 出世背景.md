---
chapter: 第一章——讀冊時代1948~1962
title: 1. 出世背景
author: Siau Lah-jih
date: 2022-01-01
category: chheh
show_chapter: 1
layout: post
toc: true
---

# 1-1. Ī--ā ê DNA

> **2010/03：TBTS 台文通訊192期《Ī--ā ê DNA》**

Ī--ā tī我4歲koh 2個月時tō過身，所以對ī--ā ê身影一屑仔都無記智，少年時代也bē-hiáu詳細探問ī--ā在生ê形象生張抑是做人態度，阿爸、阿兄mā罕得講ī--ā ê故事hō͘我聽，koh無留kah半張相片，m̄-chiah到此當今對ī--ā ê印象kan-nā有「人躼躼，真有量，歡喜kā人tàu跤手，月內中感--著來過身」niâ。

是最近為著整理房仔內族親ê家譜，去戶政事務所申請戶籍謄本，ùi日本時代申請到現此時，mā拜托ī--ā後頭叔伯表小弟申請1份做參考。1895年日本佔領台灣，隔轉年開始戶口調查，到1906年開始本籍登記，記錄真詳細，出生年月日、死亡年月日、住址、族別、妻妾、職業、縛跤…等等；分--ê、養--ê，娶啥人ê查某囝、嫁去tó位、啥物日子結婚…lóng記kah清清楚楚，是瞭解祖先上讚ê資料。

看戶籍謄本才了解，ī--ā一生歹命，出世人屘仔查某囝，頂有3个大兄1个大姊，出世才2歲，老父tō過身，老母守寡2年後koh招翁配婿，後叔食鴉片無責任，tō hō͘ in老母趕出門，守寡ê老母boeh khîⁿ 5个囝，實在艱苦代，ko͘-put-lī-chiong kā ī--ā分（pun）hō͘蕭--家做新婦仔，hit年ī--ā已經7歲，分--人ê囡仔khiap性命，知食知做tō無tī-tāi，按怎過日我是無了解，等到18歲hit年tō kap阿爸sak做堆（結房）。斯當時阮兜是阿媽leh hoāⁿ家，阿爸計畫khang-khoè m̄是kài gâu，一切聽阿媽發落，hó-ka-chài ī--ā有量、kut-la̍t，kap阿爸koh是仝庄人，才無hō͘阿媽苦毒。Ī--ā kap阿爸結婚了後，隔轉年tō生大兄，然後2年1个，5年2个，總共生6个後生3个查某囝，tī boeh生上細漢查某囝進前，因為破病染著ban-á-lí-á（瘧疾），soà tī月內中kap細漢小妹相chhoā走，hit年，ī--ā 42歲，我5歲。

為著boeh koh-khah瞭解阿爸、阿公、阿祖年代ê真實歷史，taⁿ，kap我kāng-iân--ê mā chiah chhun 6个，siōng-chē歲ê Chiu-á兄加我11歲，知影ê故事真濟，頂禮拜專工去chhoē伊hap-sian phò-tāu，開講點外鐘久，伊o-ló小弟gâu，bat代誌bē誇口，有量koh惜情，kap ī--ā仝一樣。

「Chiu-á兄，我應該較sêng老父chiah-tio̍h。」

「你ê體型有影sêng阿叔，m̄-koh你ê性素kài-sêng阿嬸。」

「按怎講？」

「Lín阿爸、ī--ā我lóng叫伊阿叔、阿嬸。」「阿嬸tī--leh時，我已經10 thóng歲，咱是大內底，人濟 話tō濟，較早ê人khah gâu相罵冤家，尤其是阿姆、阿嬸、阿嫂、細姑，lóng mā會罵來罵去tak來tak去，單單阿嬸bē kap人冤家，mā bē to-toan生話。」

「Che我lóng m̄-bat聽--過！」

「Iáu-ū，hit-chūn阿嬸hō͘一个阿姆欺負kah足thiám--ê，伊mā bē計較。」

「人問伊講你ná m̄ kap伊計較，kā伊罵倒轉去。」

「阿嬸soà án-ni講：人我也bē-hiáu kap人按怎冤家--à！boeh罵hō͘伊罵，boeh詈hō͘伊詈，也bē按怎--ā！」

「Chiu-á兄，有影án-ni--hio͘h！」

「當然mā有影，hit-chūn我10外歲，已經真bat代誌--à。」

原來ī--ā tō是chiah-nì慈悲有量，敢會是新婦仔命造成？看叔伯表小弟整理ê陳--家家譜，外祖（tō是ī--ā ê阿公）是平埔族來hō͘蕭--家（kap阮蕭--家是幾若代前ê宗親）死翁ê寡婦招--ê，平埔族ê DNA傳（thn̂g）hō͘ ī--ā，ī--ā chiah-koh thn̂g hō͘阮兄弟姊妹，莫怪阮一家人lóng古意、條直，bē kap人poé-hoē oan-ke-lô-chè。會記得我細漢時，tō kap人真好tàu-tīn，m̄-bat罵--人，bē-hiáu kap人冤家，有一pái不得已hō͘同學迫kah著冤家sio-phah，結果我kā同學ji̍h-tiàm塗跤兜，足久足久m̄敢kā phah落去，歸尾我kā伊求和mài koh冤家，伊猶原m̄肯，soà提石頭khian--我。Iáu-koh有一pái，叔伯阿兄ê後生chhoē我麻煩，伊soà罵我「kàn-lín-niâ…」，害我m̄知boeh按怎kā伊罵--轉去。大漢出社會，做43年老師，mā bat kā人補習過，tō是m̄敢誤人子弟，hit種灌水、造假ê khong-khám步數從來m̄敢做，甘願hō͘人嫌，mā m̄肯違背良心。

Chiu-á兄o-ló我「gâu，bat代誌bē誇口，有量koh惜情，kap ī--ā仝一樣。」其實阿兄阿姊mā lóng kap ī--ā仝款，有量koh惜情bē誇口，可惜阿兄in無讀過冊，免不了kap人交陪講話會較土直。是阿兄栽培我加讀一寡冊，較bat一寡做人ê表面道理，m̄-chiah ē hō͘ Chiu-á兄o-ló。
Ī--ā kap我緣份淺，俗緣4冬外，但是hō͘我ê DNA影響我一世人，巧氣、樂觀、惜情、慈悲lóng-sī優良DNA。感謝ī--ā hō͘我一粒善良ê心，bē kap人計較，bē kap人冤家，甘願付出hō͘社會，hō͘我真正得著快樂人生，歡歡喜喜過日。

Ī--ā！感謝--你！感謝你ê DNA。 Lah-jih 2010-03-23


# 1-2. 19470820 阿媽
> **19470820 A-má**

阿媽姓陳名甜，1876年（光緒2年/明治9年）12月12日生~1947年（昭和22年）8月20日（農曆7月5日/丁亥年戊申月辛未日）痚呴喘往生，陽壽72歲，農民曆忌日是7月5日。 南投廳武東堡井仔頭庄（南投縣赤水），陳古、陳謝氏字參女，陳瑞憲小妹。1892年（光緒18年/ 明治25年）6月20日（17歲） kap蕭慶鳳結婚。不識字。家庭管理。

根據頂面戶籍謄本資料，阿媽是清國人，1895年清日戰爭chiah換做日本人，Lah-jih是昭和16年出世，kap阿媽緣份chiah足足6年久niâ，薄薄記智中kan-nā有阿媽過身搬舖（poaⁿ-pho͘）hit幕kap伊ê皮肉jiâu-jiâu瘦瘦ê形影，chhun--e 攏是聽--來-ê，阿媽若boeh tī--leh 已經136歲。

古早人早嫁娶，阿媽17歲tō嫁來崁頂庄做蕭--家新婦，阿祖 正養公、字文生，生2个後生，大囝慶麟生3个後生，二囝慶鳳結婚後一直無生，chiah kā伊大兄ê第三囝紹振過房傳嗣，所以慶鳳媽陳阿甜pún-chiâⁿ著叫嬸婆，因為阿爸thn̂g伊做囝，阮做伊ê孫當然tio̍h叫伊阿媽，慶麟媽陳氏選pún-chiâⁿ是阿媽soah pìⁿ-chiâⁿ伯婆（姆婆），不過阮猶是叫阿公、阿媽，若boeh稱呼時，chiah講公--ê ê阿公、阿媽，私--ê ê阿公、阿媽做分別。

阿公加阿媽11歲，結婚時阿公28歲、阿媽 17歲，結婚29冬阿公tō往生，hit年阿公57歲阿媽46歲，阿媽tī 72歲因為痚呴喘往生。

阿公過身hit年，阿爸20歲，大兄tăⁿ出世3個月，hit當時ê阿媽實在苦憐代，hó-ka-chài有giám-ngē ê新婦（ī--ā）tàu khîⁿ家，守寡26冬ê歲月，牽教阿爸、 ī--ā顧守4分厝跤田，養飼6个孫大漢成人（chiâⁿ-lâng）。斯當時阿公in兩兄弟啥物時陣分開食，財產按怎處理已經無了解，若照傳統應該是兩份分，bat聽二伯講：「阮老爸講，3个攏是我ê囝，ná-tio̍h分啥物大房二房，3份分tō好。」二伯是忠厚老實人，相信伊講ê話，tō是按呢，阿爸ê田地厝宅chiah無比大伯、二伯in較濟，m̄知阿媽有怨嘆--bò͘，若看阿爸kap阮兄弟從來m̄-bat khe-khó計較過chit-ê問題，相信阿媽一定仝款接收chit款決定，這是好樣，phah破傳統繼承例規，koh保持tâng-sāi-á和好。

聽講阿媽在生tō反對囡仔入學堂讀冊，伊講讀冊學貧惰，m̄-chiah 4个阿兄kan-nā四兄有讀6年日本冊，Lah-jih是阿媽過身隔轉年chiah讀一年仔，無受阿媽觀念影響，算是較好運。另外二姊細漢tō分--人，mā是受傳統重男輕女所致，時勢做成（chò-chiâⁿ），怨嘆阿媽mā m̄-tio̍h。
阿媽過身隔轉年，無意中tī眠床thian-pông頂夾枋發現一疊新chhak-chhak無拗痕銀票，大約50張10箍ê舊台票，舊台票4萬換1箍已經無價值，tō hō͘ Lah-jih提來拗飛行機sńg chhit-thô。聽講大兄阿里山趁錢轉來，一定ē hō͘阿媽一半，chia ê錢可能是阿媽儉起來chhàng--è，朝代變遷soah hō͘錢財pìⁿ廢紙，損失無teh討。

阿媽過身搬舖hit幕，雖罔矇矇霧霧，m̄-koh永遠記牢內心bē落漆（lak-chhat），俗語講：「生--ê囥一邊，養--ê恩情khah大天。」阿媽ê辛苦堅強持家，孫--ê永遠會記得，永遠ē siàu念你。阿媽！

> **後記：**

慶麟媽陳氏選：1860年（咸豐10年/萬延1年）6月19日生～1930年（昭和5年）2月12日往生，陽壽70歲，縛腳。彰化廳武東堡內灣庄，陳坤山、張氏催長女，陳紅大姊，1876年（光緒2年/明治9年）11月17日佮蕭慶麟結婚入籍。是田中鎮香山圍仔內人。生4個後生、4個查某囝。
阿公慶麟kap阿媽陳氏選平濟歲，阿公 陽壽48歲，阿媽 陽壽70歲，阿媽守寡23冬，chhiâⁿ養8个囡仔，仝款辛苦艱難過日。

外公陳其諒kap阮tòa仝庄 榕仔跤，30歲往生，外媽周甜28歲已經生3个後生2个查某囝，後來閣再招翁生1个查某囝，因為後翁無受制被趕出，不得已kā 2个細漢查某囝分人做新婦仔，ī--ā陳坤tō是7歲分來蕭--家。外媽辛苦養飼4个囝大漢，仝款艱苦一世人，68歲過身。
無論山頂媽陳甜，圍仔內媽陳氏選，抑是榕仔跤媽周甜，攏是阿媽，恁ê孫永遠攏ē思念tī心肝內，永遠攏是阮ê阿媽。阿媽！  

Lah-jih 2012-08-21

# 1-3.1948~1960崁頂庄ê記智
> **1948~1960 Khàm-téng-chng ê Kì-tì**

### 1960年代崁頂庄蕭姓角頭名kap世系族親住宅分配圖
![](../too5/01/1-1.jpg)

### 土地公廟仔kap將爺廟仔
![](../too5/01/1-2.jpg)

### 已經焦--去ê大欉榕仔
![](../too5/01/1-3.jpg)

### 役會
![](../too5/01/1-4.jpg)

### 翻修前ê祖厝
![](../too5/01/1-5.jpg)

### 古早ê祖厝
![](../too5/01/1-6.jpg)

### 現在ê祖厝
![](../too5/01/1-7.jpg)

崁頂庄自古早到chit-mái，和諧團結真出名，庄眾多數姓蕭，奮公祖厝tō起tī庄內，外姓 黃、江、張、謝、陳、紀、邱，攏kap蕭姓結緣真深，有ê是姓蕭ê招婿，有ê是蕭--姓ê姻親，逐家互相兄弟叔孫稱呼，論輩無論歲，伯公姆婆、叔公嬸婆、姑丈丈公、阿姑姑丈、丈公姨婆、叔公祖舅公祖，有大有細，無leh烏白稱呼。因為庄內厝宅集中，人口真濟，婚喪喜慶陪綴有leh分角頭，若是庄內公眾代誌，tō按古例規矩做伙來，出公工、納丁錢，poa̍h頭家、爐主神明代，寒天巡更、做冬尾戲、割香迎神明，只要頭人發落喝聲，煮食、搭棚，弄獅、叁筆鑼仔、子弟陣，隨時就位chhoân-piān-piān，無人會推辭，chit款團結合作ê好風俗，到今猶原維持。公眾代全庄來，陪綴tō照親成關係kap族親親疏來分，族親親疏大約按奮公派下「團」--字世系，團欽、團圍、團環、團武kap團貴做區分，抑是照角頭來。

下面tō來紹介早期崁頂庄角頭名kap團--字世系住宅位置：

### 按角頭名來紹介

1、公埕：

廟埕兼大路tō是公埕，拜神、做戲、觀童乩、弄獅、澎湖先A-Jiông師教拳頭、子弟陣排場攏tī chia，王祿仔、賣藥仔、扑拳頭賣膏藥、落地掃、歌仔戲mā選tī chia，是庄頭集會好所在，大人、囡仔攏意愛。公埕有兩間廟仔，坐北向南，西爿土地公廟仔，服祀土地公土地婆，磚仔起，khàm日本瓦，內面拜桌是紅毛塗桌，無拜拜時有囡仔tī chia sńg，大人tī chia跋筊。東爿將爺廟仔，木造khàm安全瓦，有拜亭，3仙元帥爺無裝金身，kan-nā用稻草tān做人形，用紙枋畫五官貼人面，有較陰，囡仔m̄敢入去sńg，冬尾時做巡更寮仔。公埕埕尾倚姓邱--ê厝宅溝仔邊有1-kâi「公井」，泉水飽足水質真清，是歸庄人ê食水，有井盤閣有搭棚khàm厝頂，井chhiān 半人koân，較安全，m̄-koh猶是有人無細膩跋落鼓井底，好佳哉救有轉--來。

2、役會：

日本時代建築，木造瓦厝，前後壁堵攏開窗仔門，thang光通風，厝後有空地，厝前門埕有花園、旗台，大門邊有磚仔疊ê牆圍，是室內集會所，暗學仔，幼稚園，庄民大會，「集雲軒」曲館金龍師教絃管、唱曲攏總tī chia進行，落雨天排場、搬戲、做王祿仔⋯ 好所在。

3、祖厝：

書山祠是蕭--姓奮公派下祖祠，慣勢講做祖厝，每年正月十三祭祖chiâⁿ鬧熱，m̄-nā厝埕闊，厝後厝邊閣有水田，四箍輾轉用紅磚仔khōng牆圍。

4、竹圍仔（團欽/團貴）：

傳統竹圍厝宅，刺竹模圍tiâu--leh，tī荖宅仔東北爿，有兩內底。西爿chit內底向北起，團欽囝孫金火、金水、來春、文溪、文福、家修、家明、家炎、家角ê厝宅；東爿chit內底向東起，大門開tī南爿，有牌樓戶碇，團貴囝孫厝宅，貴川、明鏡、明利、清標、清林、江榜、水溝、家舜、家再厝宅。

5、荖宅仔（團欽）：

崁頂庄上大內底，除了正身護龍起kah cha̍t-thóng-thóng向西起ê本內底，猶有包含鴻--ê、仁貴--ê、文典--ê、百枝--ê、坤河--ê各別門戶5內底。聽講古早是種荖葉、荖藤、荖花ê宅仔，攏是團欽派下囝孫，添登、添志、朝木、章哲、赤牛、諒、永賢、文典、水榮、鴻、連益、仁貴、再傳、振德、深池、茂桂、乞、再為、百枝ê厝宅。

6、榕仔跤（團圍）：

聽講chia古早有一欉榕仔，除了姓蕭--ê，mā有陳姓囝孫。蕭姓攏是團圍派下囝孫，新科、新環、銘發、銘郁、元讚、元甲、金閣、金殿、江彬、金印、邦訓、金郎、明堂、明國、明魁、烏棕、榮林、榮杉ê厝宅。

7、頭前庄（團欽）：

分做4-kâi門口埕，3-kâi向南，1-kâi向西，攏是團欽派下囝孫，蕭梓、清苗、新科、蕭益、如圭、如東、東鄰、愛哮、水藤ê厝宅。

8、後壁厝（團武）：

分做3-kâi門口埕，攏是團武派下囝孫，昌蔭、昌添、光達、源盛、源潔、坤修、光沙、福傳、清四、清歪、成--ê ê厝宅。

9、瓦厝底（團圍）：

大門是門樓仔，三進三落，mā講做「門樓仔內底」，周圍真濟刺竹模，正身護龍，分前後埕，標準竹圍厝地。正身後壁有鼓井，有臭水管味，kan-nā ē-tàng洗蕩用，團圍派下朝宰公囝孫，光貴、光寬、紹振、蕭添福、蕭添福、蕭添壽、蕭添猷、添露、有朋、炳模、順恒、順孝、顏淵、順來、順意、順強ê厝宅。

10、大欉榕仔（chhêng-á）：

佇東爿庄外水田溝仔邊，足大欉，分椏真濟，cha̍h日頭光線真闊，熱--人閃涼ê好所在，peh上樹頂有真濟樹椏ē-tang hàiⁿ-tong-chhiu，ē-tàng theⁿ-leh睏，可惜tī 199?年著病枯焦死--去。

11、四跤涼亭：

Ún-jī（允藝）ê店仔；Chàn-sêng-á（清在）ê店仔；Làu-tó͘-se--a（邱平福）ê店仔。


### 按「團」--字世系住宅來紹介

1、大房團周：缺

2、二房團欽：

範圍上闊。竹圍仔西爿內底；荖宅仔；頭前庄；順良（木泉）兜；接生/羅漢/壬辰兜；慶樑維欽/純清如泉兜；日性/清俊/清雲/連坤/連魁兜；清課/耀輝兜。

3、四房團環：

宗標/進成/輔港/山河/家丁兜；東波/家定/福財/火聖/萬松兜。

4、五房團清：缺

5、六房團武：

後壁厝。

6、七房團亨：缺

7、團貴：

竹圍仔東爿內底，貴川、明鏡、明利、清標、清林、江榜、水溝、家舜、家再。

8、庄北員集路邊kap社頭隔界：

蕭紹賡（昌薰）/蕭敦仁兜。

9、庄南東爿圳溝邊：

蕭曰亨/倫振/倫恭兜；蕭興科/樹木兜；蕭昌甲兜。

10、外姓：

黃文/國彥兜；黃溝/黃輝兜；紀清水兜；謝--姓兜；張--姓兜；邱--姓兜。


> **心適ê唸謠：鬥句好唸，記人名好步數，無歹意。**

#### 唸謠一
東波--ê生家定，萬松--ê生石鐘，石鐘真chiâⁿ khong，火性--ê生阿宗，阿宗臭耳聾，日性--ê生汝南，汝南--ê真chiâⁿ 媠，阿魁--ê生木水（春行），木水--ê真chiâⁿ khong，坤--ê生茂聰，茂聰--ê皮真韌，清寅（清雲） --ê生萬順，萬順--ê真無閒，俊--ê生嘉明（吉明），嘉明--ê愛食肉，賣豆油--ê叫阿甲。----記12鄰人名。

#### 唸謠二
Chhó（草）、Chài（再）、Toān（緞）、Iām（炎）、Thiam（添）；かつ（和四）、まつ（五郎）、Tiong-kài（忠介）、Hiân（阿賢）、Ban（阿屘）。----記choân--ē（蕭如泉）11个囝名。

#### 唸謠三

Hoe（花）、Toān（緞）、Ko（興明）、Eh--è（嘉惠）、Gián（研）、Chhó（草）；Hoe、Toān、Bêng、Eh--è hoán-hêng。----記蕭添福ê囝名。

### 仝名區分

庄內仝名bē少，需要無仝ê稱呼。竹圍仔Súi vs大頭仔Súi；牛車福vs碗粿福vs矮仔福；豆油膏甲vs榕仔跤甲vs大舌甲；竹圍仔明vs後壁厝明vs khong明/火明--ê；牛車輝vs黃仔輝vs紅猴輝；竹圍仔溝（水溝） vs黃仔溝vs缺喙溝；紀丁ûi vs黃仔ûi；竹圍仔標vs宗標--ê；長腰科vs 榕仔跤科--e vs紅毛仔科。

#### 崁頂庄名人

蕭紹賡（昌薰）：蕭敦仁ê老爸。日本時代做過卓乃潭區區長、書記、街庄長，崁頂蕭姓族長。
蕭敦仁：1907年總督府國語學校畢，做過彰化縣農會理事、臺中州員林郡田中庄長、臺中田中信用組合長、卓乃潭區長、田中庄長、臺灣省臨時省議會第一屆議員。田中鎮農會創辦人。1917年授紳章。
蕭鴻：做過田中鎮第二、三屆鎮長。
蕭金印：做過田中鎮代表、代表副主席。 	

Lah-jih 2014-02-10

# 1-4. 19470000_崁頂廷光公>輝騰公>志榮公厝宅記憶

![](../too5/01/1-8.jpg)

時代變遷真緊，ē記得7-8歲囡仔時代，咱兜門口是燈籠花欉做籬笆，大門是柴造門樓仔，三進三落，ùi路邊水溝橋頂peh三坎上平台，chiah koh落三坎入來門口埕；厝間無夠40間，人口無夠60人，經過1甲子後ê今仔日已經是人丁旺盛，頂埕、下埕、正身、護龍後，攏是厝間koh tha̍h樓仔，起kah cha̍t-thóng-thóng，kap原本ê厝宅差真濟。出外人tiāⁿ-tiāⁿ想起故鄉，老歲仔人較捷是想起細漢囡仔時，趁頭殼猶清醒猶有氣力，趕緊kā細漢記智寫--落來，一--來 解心悶，回想人生，二--來 mā-thang做蕭--家歷史，hō͘後代囝孫數念追思。

根據大旺公遺留〈1899年蕭朝宰公復興大租均分䦰書〉記載，肇基祖朝宰公傳下有五大房，建置「復興館大租」，1冬收租粟大約有110石，算是好額人，傳到第六代日本人來時，大旺公chiah hoa̍t-lo̍h將此大租均分拈䦰為定照䦰掌管。一世代若以25年計算（25x5=125）， 建置「復興館大租」 到大旺公時代已經有125年久，1899－125=1754，ē-tàng斷定朝宰公出世tī 1754年進前（2013－1754=259），肇基祖朝宰公年紀到2013年大約將近有300歲。
根據志榮公遺留〈1819年蕭輝騰公竹圍厝地䦰書〉記載， 輝騰公傳下有五大房，竹圍厝地有三處，可惜現此時kan-nā有志榮公傳下囝孫kap崁頂庄竹圍厝地。2013－1819=194，ē-tàng證明崁頂庄竹圍厝地至少超過200冬。

根據Lah-jih編寫《蕭姓 廷光公派下家譜》世代推算，蕭--家開基祖 朝宰公出世到2013年將近有300冬；第四代祖 志榮公出世到2013年mā已經超過200冬。聽講蕭--姓 奮公派下第四世團圍公ê祖厝本來起tī小紅毛社，咱祖 朝宰公有可能本成是tòa-tī小紅毛社hit爿。朝宰公傳五大房，kan-nā大房廷光公囝孫tòa-tī崁頂，是啥物時陣搬徙來崁頂，建置chit-má ê「坐西向東」字向ê竹圍厝地，已經無法追查。若根據志榮公ê墓園（大墓） 是tī崁頂庄南爿第三公墓邊來思考，崁頂祖家應該有200年以上ê歷史。咱祖廷光公、輝騰公、志榮公ê厝宅規模是崁頂庄siōng-kài闊siōng-kài大範siōng-kài有「兜」ê感覺，正身護龍，前有頂、下埕，後有鼓井，四箍圍有刺竹模kap燈籃仔花籬笆，siōng-kài特別--ê是大門有門樓仔，三進三落，非常氣派。厝宅是坐西向東起，東爿大門外是崁頂巷（崁頂路），西爿thàng-kàu水溝隔界，北爿是頭前庄，南爿是日性、俊--ê in內底kap阮兜水田。較早崁頂庄有公埕、荖宅仔、竹圍仔、榕仔跤、頭前庄、後壁厝kap咱兜幾個角頭地號名，咱兜chit內底，人攏講做「瓦厝底」抑是「門樓仔內底」。

Lah-jih ùi 1941出世到1968年28冬久攏tòa-tī崁頂庄，28歲冬尾娶某，隔轉年徙去Chhân-tiong街仔khiā家，為著連絡兄弟叔孫感情，無kā公媽題去khiā家服祀，除了年節轉去拜公媽，平常時mā真捷轉去行踏，所以對祖家厝宅變化m̄-bat有chheⁿ-hūn感覺。下面咱tō ùi正身公媽廳位置做「參考點」來詳細紹介1948年代ê記智：

頭起先紹介厝間部份，正身中間（tiong-keng）是公媽廳，倒爿3間模仔兄 ê，2間林仔姆ê，正爿5間二伯（光寬）ê，正身倒爿後壁3間林仔姆ê，koh後壁倒爿3間kap便所，是阿伯（光貴）ê；正爿護龍6間是阮ê（紹振），護龍後有柴間仔2間，kap豬椆；倒爿護龍頭前廊豆油仔兄（添猷）2間、添發兄4間，下埕有2間畚間kap豬椆；後壁廊添福兄3間、球仔兄（添壽）3間，後壁護龍頭kap便所中間有2間豬椆。chia-ê厝間攏是竹管厝（tek-kóng-chhù），雙倒水，厝前厝後有gîm-chîⁿ（砛簷），ē-tàng搭雞椆飼精牲仔kap囥火柴疊草絪。厝頂蓋蔗箬仔抑是蓋稻草，壁堵糊塗，kan-nā倒爿護龍有3間蓋瓦厝頂，下埕畚間是塗kat厝。每口灶灶跤有大灶，hiâⁿ柴hiâⁿ chháu-in（草絪），桂竹食飯桌kap椅條；間仔（客廳）有總舖，ē使得睏ē使得坐；房間（翁某房）是竹仔眠床kap簡單桌櫃鏡台，眠床邊khǹg尿桶屎桶。斯當時逐家生活艱苦，顧三頓飽都bē赴--à，hak身穿、傢俱、日常用品⋯ē-tàng省tō省，簡單tō好。

紲--落去來看正身頭前面門口埕，分頂埕kap下埕，頂埕boeh曝粟仔、nê衫、囡仔chhit-thô，暗時nah-liâng、phò-tāu攏會使，下埕是囡仔拍球、tèng-kan-lo̍k好所在，有火pû-á、糞埽堆，有較lah-sap。倒爿有畚間kap豬椆，阿伯in有飼牛，一間畚間koaiⁿ牛，一間畚間囥作田ê牛犁耙kap一台塗礱（礱殼機是挨粟仔變糙米的機具）。正爿有搭菜瓜棚仔，菜瓜棚仔南爿是菜園仔（宅仔），長株形，四圍種燈籃仔花做籬笆，講是菜園仔並無種菜，內面有1-kâi水池仔，1-kâi防空壕kap種一寡菝仔、柚仔⋯，也無整理，隨在伊拋荒，siâⁿ來厝邊隔壁ê囡仔來chia peh樹仔挽菝仔chhit-thô，澀kīⁿ-koāiⁿ tō開始挽，罕得揣著白霧ē甜--ê。

埕尾kap崁頂巷排水溝隔界種燈籃仔花做籬笆，門樓仔大門倒爿（北）有一欉柚仔kap 6-7欉菁仔，lò-lò-koân，菁仔若生，有哺pun-nn̂g--ê tō gia̍h竹篙縛鐮力仔，割落來kauh檳榔，門樓仔正爿（南）有2欉柚仔kap 1模刺竹，he柚仔是斗柚，罕得有好收成，ē記得bat hām阿道兄偷挽1粒來食；菜園仔倚路邊hit爿，除了燈籃仔花籬笆，mā有2模刺竹。菜園仔kap阮護龍尾灶跤中間猶真闊，用來疊草垺kap chhāi竹篙晾衫，厝邊隔壁ê囡仔時常ká-tī-chia chhit-thô，ī siàn牌仔、cho̍k窟仔、tiak珠仔ī 挽菜（ばんざい）、khian bâ-bui-chí（無患子核）。

閣來，紹介正身後壁，tō是後壁溝，tī公媽廳後壁有1-kâi鼓井，圓形--ê，米外闊，鼓井內用石頭gih--ê，離土面1尺koân khōng紅毛塗，人徛tiàm頂面chhiūⁿ水，外圍用紅毛塗khōng圓形鼓井盤，方便洗蕩、chhiūⁿ水、洗衫⋯，khah-bē塗跤tâm-kô͘-kô͘，鼓井盤南爿邊--a有1-kâi長四角形水盤，ē-tàng貯水浸菜、洗蕃薯、thâi cheng-seⁿ-á，因為有臭水管味，bē-tàng做食水；二伯in灶跤後壁、林仔姆in厝邊攏有豬椆、雞椆，chhun--ê所在欠整理有較òe-sòe；離正身大約6-7間厝遠tō是後壁溝仔，後壁溝仔koh去tō是阿伯、豆油仔兄ê菜園，菜園閣過是蓮霧園，10-gŏa-gōa欉青種蓮霧，真甜，蓮霧若開花，siâⁿ來真濟鳥仔、蜂仔、筍龜（鹿角龜）、糙米龜來吸蜜，mā siâⁿ來囡仔peh起去蓮霧欉掠筍龜kap糙米龜，蓮霧若sek，大人割蓮霧，囡仔頭taⁿ-taⁿ聽候sîn蓮霧，割蓮霧用細支桂竹篙仔縛鐮力仔割，用刺竹篙仔縛網仔袋lom，若lom無好勢tō-ē lak落塗跤，啥人sîn--tio̍h tio̍h啥人ê，有食閣好sńg；蓮霧園西爿tō是崁頂庄外圍淹田水溝。

講咱ê厝宅是「竹圍厝地」，厝地周圍有刺竹模是特色，東爿大門南爿面有3模；南爿kap日性、俊--ê in-tau隔界有5模；西爿鼓井後水溝邊有4模，蓮霧園水溝邊有5模；北爿kap頭前庄隔界有7模；chia ê數字是大約，竹模有ê相黏，有ê分開，kap隔壁內底攏有留巷路相透。刺竹不比麻竹，麻竹筍好食，麻竹葉ē使得縛粽，所以麻竹模較有管理較清氣相，ah若刺竹模，tō隨在伊發，隨在伊puh筍仔，竹枝全刺了了，葉仔細細皮，lak-kah 規塗跤，鵝仔鴨仔tiàm-hia放屎，查埔囡仔mā tiàm-hia放屎放尿，若boeh剉一支竹仔thang利用，著愛細膩，m̄-thang lo̍p-tio̍h「黃金」chiah-bē臭ko͘ⁿ-ko͘ⁿ。刺竹長koh勇，是起竹管厝ê好材料，因為thòaⁿ kah cha̍t-thóng-thóng，boeh剉 無3-4个人工拖bē-tín-tāng，因為koân koh大模，對風颱應該有cha̍h風路用。

細漢足ài掠筍龜、糙米龜、牛角oaiⁿh來sńg，筍龜kah意歇tī菁仔叢，牛角oaiⁿh kah意苦苓仔樹，糙米龜kah意蓮霧花kap suh ke-jiû-á奶（雞榆），阿伯ê蓮霧園kap菜園仔倚厝宅hit爿有真濟欉菁仔叢，菜園仔南爿kap阮田裡隔界有2欉足大欉ke-jiû-á，攏是阮掠筍龜、牛角oaiⁿh、糙米龜ê好所在，A-ba̍k、A-chiàng、Lah-jih kap厝邊A-pêⁿ、Ka-tēng--ê是仝班同學，時常相招掠leh sńg。糙米龜gâu飛，boeh掠著等伊頭lê-lê leh吸花蜜時用手連蓮霧花做伙me。牛角oaiⁿh行動較慢鈍，掠牛角oaiⁿh需要用竹篙縛有葉樹椏拐伊行入，chiah趕緊放落塗跤掠。筍龜（獨角仙）跤爪真尖，khi̍p--tio̍h真疼 著細膩，筍龜hèng吸ke-jiû-á奶（汁），若歇tī較低所在，liam跤liam手用偷掠；若是透早，昨暝歇tiàm菁仔叢尾溜菁仔葉內ê筍龜，因為凍露水較bē飛，菁仔葉koh金金滑滑，阮用跤出力踢抑是用手搖菁仔欉，「tŏp」一聲he筍龜滴落塗跤，隨時掠入手。筍龜公（kang）--ê khah gâu飛，提楊麻絲縛tiàm角，hui-hui--leh tō家己飛--起來，真心適好sńg，母--ê較bái閣無gâu飛，較無愛掠，不過有時掠來kap公--ê sio-kàn mā真心適，囡仔人m̄-bat代誌bē感覺歹勢，大漢chiah知「原來tō是按呢--ò͘！」實在是真自然ê性教育。

根據林添福先生編寫：『中華民國七十九年歲次庚午台灣編修《書山蕭氏族譜》內容記載 田中鎮、社頭鄉一帶，古早是平埔番（平地化之山地同胞稱呼）阿里昆族的部落，所以有舊社、社頭、崁頂稱呼，崁頂是蕃社酋長之居住地。（p54）』來看，假使若ē-tàng證明咱祖蕭朝宰m̄是「唐山過台灣，心肝結規丸」ê福建人，是真正hō͘清朝皇帝「賜姓滿化」ê在地人平埔仔「阿里昆族/洪雅族（Hoanya）」，咱kā推論--一下，咱祖蕭朝宰無定著tō是斯當時ê「番王」（酋長），咱看朝宰媽賴--氏2尺闊4尺高ê墓牌kap「復興館大租」1冬收租粟大約有110石ê史實，上起碼ē-tàng證明朝宰公朝宰媽m̄是普通人，m̄-nā是好額人，mā是族親內ê gâu人，m̄-koh為啥物朝宰媽ê墓牌無題「書山」堂號，題「皇清」，che究竟有啥物解bē開ê祕密？需要聽候發現有力ê證據來解說。總講一句，m̄管朝宰公朝宰媽是唐山過台灣，抑是在地平埔原住民，肇基祖朝宰公朝宰媽確定是咱ê祖先，開基傳到此當今300冬，絕對是咱兜蕭--家真正ê歷史。	

Lahjih 2013-10-12

