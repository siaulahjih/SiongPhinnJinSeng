---
chapter: 第3章——作田人生活記事
title: 10. 切物割物ê家私
author: Siau Lah-jih
date: 2022-03-10
category: chheh
layout: post
toc: true
---

# 切物割物ê家私
> **Chhiat Mi̍h Koah Mi̍h ê Ke-si**

![](../too5/08/8-3-6-4-1.大鋸.jpg)

有跪to̍h-ē飽穗，有種作to̍h有收成。
稻á需要割，果子tio̍h-ài挽，樹á ài lo̍h椏，土豆tio̍h用khau，有ê tī土腳，有ê tī樹頂⋯
Tī hit-lō步步手工ê時代，咱來看祖先按怎收成。

# 1. 各種切、割ê家私紹介
> **Kok-chióng Chhiat, Koah ê Ke-si Siāu-kài**

## 1-1. 草Keh
> **Chháu-keh**

草keh、草keh-á，是一種割草用「L」形ê刀á，刀肉比鐮le̍k-á khah大板，無齒，需要磨利，ē-tàng削、ē-tàng剁、ē-tàng鉤、ē-tàng割。
![](../too5/08/8-3-1-1.草鍥仔.jpg)
![](../too5/08/8-3-1-2.草鍥仔.jpg)
![](../too5/08/8-3-1-3.草鍥仔.jpg)
![](../too5/08/8-3-1-4.草鍥仔.jpg)

## 1-2. 割keh
> **Koah-keh**

Keh-á有chhò柴ê柴keh，割草ê草keh，割菁á、弓蕉ê割keh，刀肉像L形ê刀á。Ē-tàng割、cháⁿ、鉤、phut、剁，短柄刀肉薄利是草keh-á，用來割草、chhò菜、phut細支樹á枝；nā是短柄刀肉khah厚koh利是柴keh-á，chhò柴、cháⁿ柴khah有夠力；nā是pa̍k一支長長竹柄柴柄，ē-tàng伸koân割樹oe、菁á、弓蕉、果子，to̍h號做割keh。台灣人檳榔食真大，菁á銷真chē，菁á欉kui山坪，菁á欉直koh lò，古早割菁á to̍h是用割keh。
![](../too5/08/8-3-2-1.割鍥.jpg) 
![](../too5/08/8-3-2-2.割鍥.jpg)
![](../too5/08/8-3-2-3.割鍥.jpg)

## 1-3. 弓蕉刀á
> **Kin-chio To-á**

這是為tio̍h割弓蕉特別phah ê割keh，叫做弓蕉刀á，to̍h是割keh刀kheng部位加一支叉á，ē-tàng thuh，tn̄g-tio̍h弓蕉柄無好割時，ē-tàng kā柄、葉á sió-khóa thuh徙位。
![](../too5/08/8-3-3-1.弓蕉刀.jpg)
![](../too5/08/8-3-3-2.弓蕉刀.jpg)
![](../too5/08/8-3-3-3.弓蕉刀.jpg)
![](../too5/08/8-3-3-4.弓蕉刀.jpg)

## 1-4. 切菜刀
> **Chhiat-chhài-to**

專門設計切豬菜ê切菜刀，庄腳作田人厝內飼大豬，需要青菜番薯葉á做飼料，一時食bē去，to̍h用切菜刀切切au-au起來sīⁿ，量少用菜刀tok，量chē tio̍h用切菜刀。
![](../too5/08/8-3-5-2.切菜刀竹塘.jpg)

## 1-5. 鐮Le̍k-á
> **Liâm-le̍k-á**

鐮le̍k-á to̍h是割稻ê鐮刀，刀肉彎彎細板有齒，tàu柄像「J」字形，ē-tàng鉤，ē-tàng割，新鐮le̍k-á主要用途是割稻á，mā用來割草，齒nā ui to̍h用來khau草，nā無齒，用刀石á磨利，做刀á用，割弓蕉、削果子、thâi干樂、修碗粿chhiám-á、箸、削鉛筆，lóng真好用。
![](../too5/08/8-3-7-1.鐮力仔.jpg)
![](../too5/08/8-3-7-2.鐮力仔.jpg)
![](../too5/08/8-3-7-3.鐮力仔.jpg)

## 1-6.  Phún刀
> **Phún-to**

田園厝宅，雜草nā chē koh ōm，鐮le̍k-á、草keh oh處理，to̍h用刀肉刀柄大koh長ê phún刀phún-phún--leh，chiah koh用鐮le̍k-á、草keh來收尾。
![](../too5/08/8-3-8-1.翸刀.jpg)
![](../too5/08/8-3-8-2.翸刀.jpg)

## 1-7.  柴刀
> **Chhâ-to**

柴刀，一體成形kui支鋼鐵phah造，免驚斷柄，是庄腳作穡人ta̍k口灶必備ê利刀，手股大ê柴kho͘，用伊來chhò、來cháⁿ、來破、來剁、來削，lóng kài順手。In草in、剁藥頭á、破竹管、破篾á，用柴刀足好處理。柴刀tio̍h配合柴砧剁、chām、切chiah ē方便好用。
![](../too5/08/8-3-9-1.柴刀.jpg) 
![](../too5/08/8-3-9-2.柴刀.jpg)
![](../too5/08/8-3-9-3.柴刀.jpg)

## 1-8. 剪刀
> **Chián-to**

修剪樹oe盆栽園藝ê鉸刀，號做剪刀，華語『剪刀』台語講「鉸刀」。
![](../too5/08/8-3-10-1.剪刀.jpg)
![](../too5/08/8-3-10-2.剪刀.jpg)

## 1-9. 剪草刀
> **Chián-chháu-to**

作田人特別設計的工具「剪草刀」，大量切稻草、牧草、蕃薯藤，有這支剪草刀，khang-khòe加做足chē。
![](../too5/08/8-3-11-1.剪草刀.jpg)

## 1-10. 豆Kho͘ Khau-á
> **Tāu-kho͘ Khau-á**

豆kho͘華語講『豆餅』，是黃豆chiⁿ油ê phoh（粕），ē-sái-tit做肥料、飼料，一粒圓圓ná車輪，大約3-40斤重，boeh keng豬胚á ho͘緊大，飼豆kho͘是祕訣。豆kho͘需要用khau刀khau，專門khau豆kho͘ ê khau刀to̍h號做豆kho͘ khau-á。
![](../too5/08/8-3-12-1.豆箍剾刀.jpg) 
![](../too5/08/8-3-12-2.豆箍剾刀.jpg)

# 2. 鋸á
> **Kì-á**

切斷柴kho͘竹管，用刀chām、tok、chûi、phut，lóng m̄是好方法，用鋸á鋸to̍h快速好勢。鋸枋有鋸齒，用tun（鈍）需要kì-lē（鋸鑢）khioh利。

## 2-1. 木工鋸
> **Ba̍k-kang-kì**

Chit種傳統木工鋸，鋸枋hō͘鋸架挽ân，因為鋸枋細liau，除了鋸直，koh ē-tàng鋸sió-khóa角度彎斡，是kap-choh師傅siāng捷用ê家私。厝內nā有一支木工鋸，boeh鋸細支柴kho͘、竹管lóng真方便好用。因為鋸枋chhoa̍h-chhoa̍h歪一pêng，boeh鋸需要技術。
![](../too5/08/8-3-6-1-1.木工鋸.jpg)
![](../too5/08/8-3-6-1-2.木工鋸.jpg)
![](../too5/08/8-3-6-1-3.手鋸仔原住民.jpg)

## 2-2. 手鋸á
> **Chhiú-kì-á**

Sok-kiat liú-lia̍h，鋸柴鋸竹鋸東鋸西，師傅人必要家私，厝內mā需要準備。
![](../too5/08/8-3-6-2-1.手鋸仔.jpg) 
![](../too5/08/8-3-6-2-2.手鋸仔.jpg)
![](../too5/08/8-3-6-2-3.手鋸仔.jpg)

下kha這款ē-tàng換鋸枋ê手鋸á，一般用來鋸金屬鐵管。
![](../too5/08/8-3-6-2-4.手鋸仔.jpg)


## 2-3. 長柄鋸
> **Tn̂g-pèⁿ-kì**

Tàu長柄koh有鉤尾ê鋸á，用來鋸樹oe真方便。厝前厝後樹á siuⁿ koân siuⁿ ōm，需要se-oe『疏椏』，龍眼果子欉，收成後需要lo̍h-oe（鋸樹oe），chit種鋸á kài好用。
![](../too5/08/8-3-6-3-1.長柄鋸.jpg)

## 2-4. 大鋸
> **Tōa-kì**

這支是大鋸，3-4尺長，是chhò柴鋸樹kho͘ ê鋸á。
![](../too5/08/8-3-6-4-1.大鋸.jpg)

## 2-5. 鏈鋸
> **Liān-kì**

鏈鋸mā講做電鋸，是一種ē-tàng giâ來giâ去ê機械鋸，食電a̍h是裝小型iăn-jín（食汽油--ê）做動力。Chhò樹á，cháⁿ oe，鋸做koe̍h，比手工鋸省力快速。
![](../too5/08/8-3-6-5-1.鏈鋸.jpg)

# 3. Lak-soān kap Lak鑽
> **Lak-soān kap lak-chǹg**

一支ná秤桿長短大細ê tēng柴棍做軸心，頂面tàu一塊柴kho͘增加重量（重力），下面tàu一支三叉尖鑽，koh用一節中央挖圓khang ê竹pêng套入軸心，竹pêng兩pêng邊pa̍k細條棉索穿過軸心頂面柴kho͘下面hit-kâi khang，án-ne to̍h是一支「lak-soān」，利用hit節竹pêng téng ē liân-sòa sóa tín-tāng『上下移動』，to̍h-ē帶動棉紗索滾絞，滾lún-chūn滾，chūn tńg軸心hō͘三叉尖鑽鑽入木材、竹管lak khang。這是古早ut竹椅a̍h是木材lak khang ê家私。
![](../too5/08/8-3-13-1.轆鏇竹仔.jpg)
![](../too5/08/8-3-13-2.轆鏇原住民.jpg)
![](../too5/08/8-3-13-3.轆鏇.jpg)
![](../too5/08/8-3-13-4.轆鏇.jpg)
![](../too5/08/8-3-13-5.轆鏇.jpg)
時代進步，工具tòe leh進步，lak khang ê lak-soān換做螺絲型ê lak鑽，工作加真快速。

# 4. 註解
> **Chù-kái** 

|**詞**|**解說**|
|lo̍h-oe|Kā樹oe chhò/鋸/斬--落-來。|
|cháⁿ oe|橫刀一刀斬--落-來。|
|鋸鑢khioh利|用鋸鑢（kì-lē）kā鋸á齒磨利。|
|鋸鑢|Kì-lē，『銼刀』。|
|鋸做koe̍h|『一節鋸成兩節』。|
|iăn-jín|日來詞，えんじん ，『引擎』。|
