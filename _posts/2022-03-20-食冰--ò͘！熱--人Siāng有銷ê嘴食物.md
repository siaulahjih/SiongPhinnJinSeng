---
chapter: 第3章——作田人生活記事
title: 20. 食冰--ò͘！熱--人Siāng有銷ê嘴食物
author: Siau Lah-jih
date: 2022-03-20
category: chheh
layout: post
toc: true
---

# 食冰--ò͘！熱--人Siāng有銷ê嘴食物
> **Chia̍h-peng--ò͘! Joa̍h--lâng Siāng ū Siau ê Chhùi-chia̍h-mi̍h**

![](../too5/17/17-11-11枝仔冰桶.jpg)

食冰人人愛，食冰心涼脾土開，kài趣味。想tio̍h gín-á時代suh枝á冰、chn̄g芋á冰，tok枝á冰、tok芋á冰ê記智koh khah心適懷念。

「Pā-pu pā-pu」是1980以前ê記智。

「Liang liang liang liang」是1960以前ê懷念。

1955 gín-á時，賣枝á冰--ê，騎一台鐵馬，後載載1-kha冰桶，liang-liang-á一下「liang liang liang liang」，to̍h ē圍倚來1-tīn人boeh買枝á冰，清冰siāng俗，1支1角銀，soh/suh無幾嘴to̍h真正pìⁿ-chiâⁿ白chiáⁿ無味ê清冰，紅豆冰、王梨冰、四果冰、米糕冰，1支2角銀，有時chhân-chhân買--1-支，ē-tàng chn̄g kah嘴nōa冰水ta̍p-ta̍p-tin。

Nā是載芋冰桶賣芋á冰--ê，芋á原料siāng合味，mā有雞卵冰、綠豆冰，1粒1角銀，用chu̍t米甌á貯，芋á冰chn̄g了，連芋冰甌á mā落腹。1粒無夠氣，2粒無hit-lō liōng-siōng錢，kui-khì kah伊賭運氣，tok芋á冰。
賣冰--ê lián-pôaⁿ（輪盤）提--出-來，phah ho͘轉，咱giâ tok鑽á chi̍t-ē tok，Ŏa！tok tio̍h 1粒 niâ，有khah失望，chit pái無滿意，換後pái有錢chiah koh來tok「天霸王」--ê。

想起斯當時，學生gín-á去遠足，he賣枝á冰--ê、賣芋á冰--ê lóng mā tòe tī後壁做陣遠足，庄腳野外，隔壁鄉鎮，學生kō͘行路，賣冰--ê騎鐵馬，一路行一路歇睏兼thit-thô，等到目的地，飯包食soah，賣冰--ê枝á冰、芋á冰m̄-nā賣了了，連he seh-tī冰桶鹹鹹ê冰角，mā hō͘人買去sńg，ù面冷ki-ki，so手涼á涼⋯快樂gín-á時。


# 1. 賣枝á冰／芋á冰
> **Bē Ki-á-peng/Ō͘-á-peng**

## 1-1. 鼓吹á／Pā-pu
> **Kó͘-chhoe-á/Pā-pu**

發出「pā-pu pā-pu」ê鼓吹（喇叭），是賣芋á冰ê叫賣聲音。
![](../too5/17/17-11-6a芋仔冰枝仔冰.jpg)
![](../too5/17/17-11-6.jpg)
（A-lú-mih冰碗。）


## 1-2. 搖鐘á／Liang-liang-á
> **Iô-cheng-á/Liang-liang-á**

芋á冰枝á冰叫賣家私，聽tio̍h「liang liang liang liang」 ê liang-liang-á聲，to̍h知影賣冰--ê來--à。
![](../too5/17/17-11-9a芋仔冰枝仔冰.jpg)
![](../too5/17/17-11-9b枝仔冰喨仔.jpg)

## 1-3. 芋冰Khat-á
> **Ō͘-peng Khat-á**

寸尺無kāng，大細支差真chē，khat--起-來ê芋á冰大細粒mā差真chē。Tok芋á冰nā tok tio̍h天霸王，to̍h是用chit款siāng大支khat ê大粒芋á冰，ē-sái-tit chn̄g kui晡久，歡喜幾nā工，甚至歡喜幾nā kó͘月幾nā冬。

He gín-á人向望tok tio̍h天霸王、土霸王、海霸王ê特大芋á冰ê期待，無輸大人siàu想中愛國獎券20萬ê khang思妄想。

半球形內面張機關，khat-á柄nā tēⁿ-óa，半球形內面hit ê半圓kho͘-á to̍h ē徙振動，kā芋á冰koeh--落-來。
![](../too5/17/17-11-1賣冰.jpg)
![](../too5/17/17-11-2賣冰.jpg)
![](../too5/17/17-11-3芋冰𣁳仔.jpg)
![](../too5/17/17-11-3d芋仔冰枝仔冰.jpg)
![](../too5/17/17-11-3a賣冰.jpg)
![](../too5/17/17-11-3b芋冰𣁳仔.jpg)
![](../too5/17/17-11-3c芋冰𣁳仔.jpg)


## 1-4. 輪盤
> **Lián-pôaⁿ**

Tok芋á冰tok枝á冰ê輪盤，賣冰--ê ka-tī設計，柴輪á，畫巡，分大細縫，nā是tok芋á冰，有1粒2粒3粒4粒5粒kap天霸王無kāng ê tio̍h獎，天霸王hit縫siāng細縫，tok--tio̍h機會siāng蓋少，m̄-koh nā無張持去ho͘ tok--tio̍h，m̄-nā ē chn̄g kui晡久，koh ē-tàng歡喜幾nā工。Tok枝á冰有無kāng款ê設計，tok--落-去ê趣味mā是kāng款。

Lián盤，賣枝á冰芋á冰siāng chia̍p用。
![](../too5/17/17-11-4撚盤.jpg)
![](../too5/17/17-38-4撚盤.jpg)

## 1-5. 冰瓶
> **Peng-pân**

內膽是雙重玻璃鍍銀處理，保溫效果chiâⁿ強，ē-sái-tit貯芋á冰，mā ē-sái-tit貯枝á冰，kōaⁿ leh四界chhng四界賣，kài有機動性。

![](../too5/17/17-11-7冰瓶.jpg)
![](../too5/17/17-11-7a芋仔冰.jpg)
![](../too5/17/17-11-8芋仔冰.jpg)
![](../too5/17/17-11-8a芋仔冰枝仔冰.jpg)

## 1-6. Kō͘ Phāiⁿ--ē ê枝á冰桶
> **Kō͘ Phāiⁿ--ē ê Ki-á-peng Tháng**

有pa̍k帶，ē-sái-tit phāiⁿ tiàm肩頭，比較khah重，需要大人phāiⁿ leh賣。
![](../too5/17/17-11-9枝仔冰桶.jpg)

枝á冰桶ê內層。
中間ē-sái-tit seh冰角（加鹽ê冰角），保持khah久ê冷度。
![](../too5/17/17-11-10捅內.jpg)

Nā boeh外埠頭賣枝á冰，to̍h需要kō͘鐵馬載。
![](../too5/17/17-11-11枝仔冰桶.jpg)


## 1-7. Kōaⁿ箱
> **Kōaⁿ-siuⁿ**

柴質枝á冰kōaⁿ箱貯無chē，m̄-koh方便liú-lia̍h，需要快速賣完，chiah koh tiàm枝á冰桶補貨，gín-á人to̍h有才調kōaⁿ leh賣。
![](../too5/17/17-11-5a芋仔冰枝仔冰.jpg)
![](../too5/17/17-11-5b芋仔冰枝仔冰.jpg)

# 2. 賣冰水賣Chhoah冰
> **Bē Peng-chúi Bē Chhoah-peng**

俗語講「第一賣冰，第二做醫生。」做醫生好趁ta̍k-ê知，賣冰賣冰水好趁mā是事實，he冰角鑿鑿絞絞--leh，chham chē糖水to̍h是2-3倍3-4倍ê利純，nā是chham糖丹，he利純koh-khah驚人。

食冰人人kah意，he落喉涼涼冰冰ê感覺to̍h舒爽kui身軀，nā koh有lām he甜甜酸酸ê滋味，koh khah暢入脾thó͘，熱--人nā到，相信百分之99點9 lóng是hèng chit味，莫怪冰店、冰擔ē hiah-nī ka-ia̍h。

## 2-1. 賣冰擔
> **Bē-peng-tàⁿ**

古早kō͘ taⁿ ê賣冰擔頭á，1頭是冰桶，內面貯已經chhoah好ê chhoah冰冰水；1頭是khǹg碗khǹg湯匙kap糖膏、四果、李á鹹⋯，人客boeh食四果冰，我to̍h ka lām西瓜、弓蕉、楊桃kap王梨，人客nā boeh食酸lam甜，我to̍h ka chham李á鹹、鹹酸甜，人客nā m̄ kam開錢，只有lām糖膏lām ho͘甜甜，to̍h是清冰無別種氣味。
![](../too5/17/17-12-1賣冰擔.jpg)
![](../too5/17/17-12-1a賣冰擔.jpg)

## 2-2. 黏錫冰桶
> **Liâm-siah Peng-tháng**

Che大kha冰桶，內膽無鍍銀，to̍h開錢chhiàⁿ黏錫á--ê用鉛phiáⁿ黏雙têng（層）中央khang殼ê方法來保溫，保持冷度，看--起-來加足pūn-chhiâng。
![](../too5/17/17-12-2賣冰.jpg)
![](../too5/17/17-12-3冰桶.jpg)

## 2-3. 玻璃冰碗kap冰鑿á
> **Po-lê Peng-óaⁿ kap Peng-chha̍k-á**

貯涼水khah無適合，貯chhoah冰ē-sái-tit貯尖尖，真好看頭。

貯chhoah冰ê冰碗siāng súi是玻璃碗，mā有用a-lú-mih碗kap食飯碗。

1手hōaⁿ冰角，1手kō͘冰鑿á chha̍k冰，比較khah粗粒（角）mā khah-bē溶化。
![](../too5/17/17-12-4.jpg)
![](../too5/17/17-12-5.jpg)
![](../too5/17/17-12-6.jpg)


## 2-4. 手絞冰礤
> **Chhiú-ká Peng-chhoah**

冰角是四角立方體，愈絞愈薄，需要調整螺絲車心ê長短，所以手絞chhoah冰機ê設計是án-ne。

![](../too5/17/17-12-0礤冰機.jpg)

手絞圓輪，利用斜面ê狗齒á（káu-khí-á）／絞齒á（ká-khí-á），來帶動中央螺絲形te̍k-sim（車心），車心ē-sái-tit調koân低，車心有尖釘thang固定冰角，下面圓盤有刀片khau刀，車心nā轉，冰雪to̍h落，冰碗tiàm下腳sîn，sîn ho͘ tīⁿ sîn ho͘尖，尖kah親像山，chiah來lâm糖膏chham配料，1碗chhoah冰to̍h án-ne phâng到人客面頭前。

![](../too5/17/17-12-7.jpg)

目chiu金金看，冰花直直落，愈落愈像山，chhoah冰一大碗；涼涼甜but-but，落喉ku̍t-lut-sut，心涼脾土開，ná看ná鬱卒。Hit種期待，hit種無奈，看gín-á ê目神to̍h ē知，無錢thang買，只有流嘴nōa。
![](../too5/17/17-12-8賣冰.jpg)

# 3. 製冰廠家私
> **Chè-peng-chhiúⁿ Ke-si**

![](../too5/17/17-12-10賣冰.jpg)


## 3-1. 冰鋸
> **Peng-kì**

製冰廠激--出-來ê冰角真大塊，需要用冰鋸鋸做適合chhoah冰機ê寸尺。
![](../too5/17/17-12-10a賣冰.jpg)

## 3-2. 冰鋏á
> **Peng-giap-á**

激冰廠ê冰角大塊koh重，kō͘雙手mo͘h ku̍t-liuh-siuh koh冷ki-ki，實在bē堪--得，tio̍h用chit款冰鋏á來giap khah方便，ē-sái-tit拖leh行。
![](../too5/17/17-12-12賣冰.jpg)
![](../too5/17/17-12-13賣冰.jpg)
![](../too5/17/17-12-14賣冰.jpg)


# 4. 註解
> **Chù-kái**

|**詞**|**解說**|
|chu̍t米甌á|『糯米原料做的杯子』。|
|liōng-siōng錢|『寬裕的金錢』。|
|tēⁿ-óa|『向內壓』。|
|koeh--落-來|『刮下來』。|
|a-lú-mih|アルミ ，輕銀，『鋁』。|
|ka-ia̍h|『指生意興隆的樣子』。|
|鉛phiáⁿ|『鐵皮』。|
|pūn-chhiâng|『笨拙，形容人動作不靈敏』。|
|車心|『軸心』。|
|ku̍t-liuh-siuh|『滑不溜丟』。|
|liâm-siah-á|黏錫á，『銲工』。|
|狗齒á|Káu-gí-á，DOG GEAR，『齒輪組』。|
|請|Chhiáⁿ，免錢。|
|倩|Chhiàⁿ，開錢聘請。|
|liang-liang-á kap giang-giang-á|賣冰搖liang-liang-á；司公唸經用giang-giang-á。形體無kāng。|
