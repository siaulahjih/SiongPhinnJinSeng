---
chapter: 第5章——作田人傳統記事
title: 8. Hēng大餅Hām kah糖á餅相關ê古物á
author: Siau Lah-jih
date: 2022-05-08
category: chheh
layout: post
toc: true
---

# Hēng大餅Hām kah糖á餅相關ê古物á
> **Hēng Tōa-piáⁿ Hām kah Thn̂g-á-piáⁿ Siong-koan ê Kó͘-bu̍t-á**

![](../too5/18/111-禮盒仔.jpg)

台灣人生性分張，「嫁cha-bó͘ kiáⁿ，hēng大餅。」To̍h是一種好風俗，歡喜分享喜悅、食物。雖bóng分張，總--是tī hit ê sàn赤年代艱苦過日ê環境下，分享是無thang siuⁿ慷慨--ê，m̄-chiah有另外一句「Thâi豬公，無相請。」

Hēng餅有hēng大餅kap禮餅兩種，大餅to̍h是酥餅，禮餅比月餅khah大塊，食大餅bē kiap牙，意思是無一定tio̍h包紅包祝賀，但是食禮餅to̍h-ài失財包紅包恭喜人嫁cha-bó͘-kiáⁿ。所以hēng餅tio̍h看親疏、交陪深淺做決定；nā是hēng大餅，厝邊頭尾lia̍h 1-ê範圍hēng，阮庄--裡是分角頭leh hēng。俗語講：「有--ê嫁餅，無--ê賣kiáⁿ。」有--ê hēng餅hēng khah闊，無--ê ka-tī人hēng-hēng--leh准tú-soah。

# 1. 餅印kap餅模
> **Piáⁿ-ìn kap Piáⁿ-bô͘**

慣勢講餅印，mā有講餅模，模kap印有一寡差別。

做大餅（酥餅）免餅印，做禮餅chiah tio̍h餅印，餅印花紋kap粿印kāng款是陰刻，字是tò-péng，印--出來ê花紋是浮紋，花紋除了龍鳳以外，一定ài有囍--字。

這支餅印大塊花紋複雜，餅唇nā boeh印ē súi款，tio̍h看師傅功夫。禮餅除了有大細塊無kāng，一般是圓形，mā有長四角形。餅āⁿ古早時行冬瓜ló͘肉。
![](../too5/18/103-禮餅印.jpg)

有旗á店名ê餅印；這支長方形餅印，花紋chiâⁿ特別，有兩支旗á，聽講是日本時代ê物，boeh印ē súi款，mā tio̍h chám-jiân-á ê才調。
![](../too5/18/104-禮餅印.jpg)

# 2. 糕á印
> **Ko-á-ìn**

糕á印mā有講糕á模，講糕á模khah合形體。Kap餅印kāng款是陰刻，因為糕á-hu khah無黏性，khah oh做型，所以糕á印kap一般粿印、餅印sió-khóa無kāng，需要刻khah深，kap糕á厚度平深，án-ne chhi̍h ho͘ tiâm-cha̍t，chiah ka khok-khok--leh khok--chhut-lâi（脫模）。

這支糕á印ē-sái-tit印狀元糕，mā ē-sái-tit做餅印印禮餅。因為刻khah 深o，邊--a mā有花紋，印--出來ê狀元糕、禮餅大塊koh súi，主人家to̍h ē感覺chiâⁿ有體面。
![](../too5/18/105-糕仔印.jpg)

禮餅是cha-po͘--ê teh-tiāⁿ（訂婚）禮品；狀元糕是cha-bó͘--ê回禮ê禮品。

# 3. 狀元糕印
> **Chiōng-goân-ko Ìn**

受古早布袋戲、歌á戲戲文影響，和『萬般皆下品，唯有讀書高。』『書中自有黃金屋，書中自有顏如玉。』ê錯誤引chhōa，「中狀元」chiâⁿ做嫁娶期待向望ê siāng讚好話。

狀元糕a̍h是禮餅，用chit種印模加真方便印，餅唇、糕á唇lóng有形體，無論大細，一定ài有囍--字。
![](../too5/18/106-糕仔印.jpg)

# 4. 糖á餅禮盒 
> **Thn̂g-á-piáⁿ Lé-a̍p**

鉛phiáⁿ盒á，貯糖á餅密封bē lùn，雙層圓形，漆紅色、牡丹紅、『宜爾室家』。一看to̍h知是嫁娶禮餅盒。
![](../too5/18/110-禮盒仔.jpg)

竹篾á編織漆器，pīⁿ kah真幼真密，漆生漆了後bē過風，貯檳榔餅á好看頭，誠意十足。
![](../too5/18/111-禮盒仔.jpg)


五層禮餅盒，薄柴皮kho͘成，比kho͘籠床iáu khah幼路ê漆器。
![](../too5/18/112-禮盒仔.jpg)

# 5. 糖á盒kap糖á盤
> **Thn̂g-á-a̍p kap Thn̂g-á-pôaⁿ**

鉛phiáⁿ圓盒á貯糖á餅是禮盒，圓形糖á盤khǹg糖á餅請人客，紅色做底，金色龍鳳、雙囍、壽紋，喜氣揚揚（iâng-iâng），鬧熱滾滾。
![](../too5/18/113-盒仔白襯衫.jpg)


## 5-1. 糖餅Kheh-á
> **Thn̂g-piáⁿ Kheh-á**

真súi ê漆器。生漆是一種ùi漆樹ê奶汁所製造ê天然漆料，漆tī木材、竹藝器具表面，增加美觀kap保護功能。生漆漆好ê色水是紅磚á色，khǹg久ē pìⁿ烏tò͘紅，需要lām色料chiah bē變色。
![](../too5/18/114-餅篋仔.jpg)

## 5-2. 糖餅盒á
> **Thn̂g-piáⁿ-a̍p-á**

![](../too5/18/116-糖餅盒仔.jpg)
![](../too5/18/117-餅盒仔.jpg)
![](../too5/18/118-盒仔餅.jpg)

八角形，立體浮雕木刻，歷史久遠。
![](../too5/18/119-糖餅盤.jpg)


## 5-3. 糖餅盤á 
> **Thn̂g-piáⁿ Pôaⁿ-á**

Chhíⁿ色龍鳳圓盤，雙喜囍，富貴牡丹花，koh有長壽字樣。
![](../too5/18/120-糖餅盤.jpg)

紅磚á色生漆糖餅盤á。
![](../too5/18/115-糖仔盤.jpg)

## 5-4. 四果盤 
> **Sù-kó-pôaⁿ**

Mā講牲醴盤，拜神拜公媽khǹg牲醴、果子，嫁娶時貯糖á餅、檳榔。木材雕刻。
![](../too5/18/121-糖餅盤.jpg)
![](../too5/18/121a-糖餅盤.jpg)

# 6. 註解
> **Chù-kái**

|**詞**|**解說**|
|chhíⁿ色|『藏青色』。|
|chhiáⁿ（請）／chhiàⁿ（倩）|Chhiàⁿ tio̍h用錢chhiàⁿ。|
|thâi|有『宰殺、屠宰。剖開、切開』意思。|
