---
chapter: 第4章——作田人Khiā家記事
title: 14. 洗Tn̄g用具
author: Siau Lah-jih
date: 2022-04-14
category: chheh
layout: post
toc: true
---

# 洗Tn̄g用具
> **Sé-tn̄g Iōng-kū**

![](../too5/16/16-7-4水挾仔板頭.jpg)

# 1. 洗衫枋
> **Sé-saⁿ-pang**

柴枋刻溝痕方便洗衫撋衫á褲，號做洗衫枋，khǹg-tiàm腳桶內，坐一隻低椅á，鼓井á腳，phòng-phuh-á腳，有伴有陣，ná撋ná phò-tāu，有正經有閒á話，總--是tháu放心思khioh一寡á消息。
![](../too5/16/16-7-1洗衫仔枋.jpg)
![](../too5/16/16-7-2洗衫枋.jpg)
![](../too5/16/16-7-3洗衫枋.jpg) 

# 2. 茶Kho͘籃á
> **Tê-kho͘-nâ-á**

茶kho͘籃á一般是柴質，mā有金屬，有耳，ē-tàng khǹg茶kho͘ kōaⁿ來kōaⁿ去，洗衫á褲、洗家具、洗身軀。茶kho͘是苦茶子chiⁿ油留--落-來ê phoh（粕），ē-tàng清洗器具，後--來soah kā ē-tàng清洗ê bâ-bui  kap sap-bûn lóng講做茶kho͘。

> **教育部辭典：茶kho͘。『用壓榨茶油時所剩下來的渣滓，再把它壓製成堅硬的餅形，就叫「茶kho͘」。可當肥皂用，但與肥皂其實是不同的』。**

![](../too5/16/16-7-5茶箍籃仔.jpg)  
![](../too5/16/16-7-6茶箍籃仔.jpg)
![](../too5/16/16-7-7茶箍籃仔.jpg)  
![](../too5/16/16-7-8茶箍籃仔.jpg)

油車chiⁿ土豆油是土豆kho͘，chiⁿ麻油是麻á kho͘，chiⁿ茶油to̍h是茶kho͘。各有路用。
![](../too5/16/16-7-9油車3.jpg)

# 3. 茶Kho͘盒á
> **Tê-kho͘-a̍p-á**

Chit種茶kho͘盒á ê材質親像塑膠製品，叫做ló͘-chí ，殼薄koh tēng-pak，表面kng-iāⁿ色緻雅麗，主要khǹg芳茶箍。
![](../too5/16/16-7-10茶箍盒仔.jpg) 
![](../too5/16/16-7-11茶箍盒仔.jpg)

# 4. 齒Khok-á
> **Khí-khok-á**

齒khok-á貯水洗嘴，這齒khok-á是新娘嫁妝，古早洗嘴一般用鹽水洗，罕得用齒膏齒粉，鹽水貯tiàm碗內，kō͘ ka-tī ê指頭á kí-cháiⁿ lù嘴齒、牙槽岸。
![](../too5/16/16-7-12齒觳仔.jpg)
![](../too5/16/16-7-12a齒觳仔.jpg)
![](../too5/16/16-7-12b齒觳仔黃文本.jpg)

# 5. 註解
> **Chù-kái**

|**詞**|**解說**|
|bâ-bui|『無患子』。|
|ló͘-chí|Celluloid，『賽璐珞』。|
|kng-iāⁿ|光iāⁿ，『光鮮亮麗』。|