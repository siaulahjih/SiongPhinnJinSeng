---
chapter: 第3章——作田人生活記事
title: 4. 早期運貨送貨ê方式──人工運搬
author: Siau Lah-jih
date: 2022-03-04
category: chheh
layout: post
toc: true
---

# 早期運貨送貨ê方式──人工運搬
> **Chá-kî Ūn-hòe Sàng-hòe ê Hong-sek──Lâng-kang Ūn-poaⁿ**

![](../too5/07/7-0-1.蕭平治作者.jpg)
![](../too5/07/7-0-2.蕭平治蕭興森.jpg)

1951年讀國民學校四年級，頭1-pái坐自動車是坐貨物á車，載一陣Chi̍p-hin-ian（集興軒）子弟（團）hâm幾ê-á tòe-sōm--ê，去社頭地界迎接阮崁頂庄gâu人蕭敦仁先生擔當臺灣省臨時省議會第一屆議員回鄉。Hit台貨物á無大，車斗載人koh載物，有人kō͘ khiā有人用khû，我是khiā kah thiòng ka̍h。

斯當時田中街路看ē tio̍h ê貨物á車是真罕有，來來去去運搬貨、載人出入，lóng是taⁿ擔步lián、人力車、扛轎、牛車、li-ià-kah（リヤカ－，『人力拖車』），鐵馬載貨比較khah少。Hit時庄腳到街路讀冊，步lián hit條舖石頭á ê員集路，阮m̄-nā m̄免排列，mā m̄免行路行正pêng，koh ē-tàng行路中央踢石頭á耍thit-thô，nā是庄腳是四界牛車路、牛車溝，無張持to̍h ē lo̍p-tio̍h牛屎。

大約到kah 1953年讀六年級時，chiah漸漸有人騎鐵馬載貨賣物買物，總講一句，1960年代進前，搬運貨物，作穡人猶原步lián taⁿ擔為主，駛牛車是專門行業，nā是li-ià-kah、鐵馬mā是兼做生理趁錢ê家私。1966以後，作穡人生理人漸漸用機車載貨，緊速koh gâu peh崎，m̄-nā省氣力，koh省真chē時間。

牛車、li-ià-kah、鐵馬、機車chia ê載貨家私，lóng tio̍h納稅金掛牌照，chiah ē-tàng chiūⁿ路做工，莫怪作田人ē怨嘆講「中華民國萬萬稅」。

# 1. 人工Taⁿ擔
> **Lâng-kang Taⁿ-tàⁿ**

Taⁿ粟taⁿ米taⁿ鹽，taⁿ石頭taⁿ土米沙，taⁿ匏á taⁿ番薯taⁿ醃瓜，用畚擔用竹管，一人taⁿ、兩人扛，空手giâ、雙手mo͘h，捆pa̍k tio̍h黃麻索，快速方便是鉤á索，米籮、siāⁿ籃、畚箕、籠á lóng是貯物家私，力頭siāng重要，無力做無khang-khòe，雙手萬能，thǹg赤腳siāng本頂，ku-lí工、taⁿ工chiah有leh穿草鞋。

# 2. Taⁿ擔ē用--tio̍h ê家私
> **Taⁿ Tàⁿ Ē Iōng--tio̍h ê Ke-si**

## 2-1. 草鞋
> **Chháu-ê**

Taⁿ擔做生理，用li-ià-kah替人拖貨，需要穿草鞋，nā是一般作穡taⁿ擔，大部份是thǹg赤腳khah chē。
![](../too5/07/7-2-1.草鞋.jpg)
![](../too5/07/7-2-2.草鞋竹塘.jpg)
![](../too5/07/7-2-3.草鞋工具.jpg)

## 2-2. 畚擔
> **Pùn-taⁿ**

畚擔材料siāng讚是刺竹管，麻竹、烏腳綠á、桂竹mā ē-sái-tit，柴畚擔khah少人用。揀he sek頭sió-khóa彎曲刺竹管，thâi做曲擔，ē-tàng chih載百外外斤ê重擔。

畚擔有曲擔、平擔、鉤擔無kāng ê路用，曲擔taⁿ重擔，親像一擔米籮擔ê tâm粟，無用曲擔taⁿ，是chih載bē-tiâu--ê，曲擔taⁿ擔需要馬勢kap力頭，m̄是chhìn-chhái人uh ē--起-來--ê；平擔taⁿ khah輕，5-60斤chiâⁿ百斤內，是四常leh taⁿ ê貨件；鉤擔siang-pêng掛一ê鉤á，有kōaⁿ有耳ê包裝，bē siuⁿ過重，鉤--leh to̍h ē-sái-tit taⁿ起行，方便快速。
![](../too5/07/7-2-4.畚擔.jpg)
![](../too5/07/7-2-5.畚擔.jpg)

## 2-3. 擔頭
> **Tàⁿ-thâu**

各種擔頭有，siāⁿ、siāⁿ籃、kioh-á、米籮、畚箕、菜籃á，貯物siuⁿ重，需要畚擔兩人扛a̍h是一人來taⁿ。
![](../too5/07/7-2-6.米籮曲擔.jpg) 
![](../too5/07/7-2-7.畚箕.jpg)
![](../too5/07/7-2-8.𣛮.jpg) 
![](../too5/07/7-2-9.𣛮.jpg)
![](../too5/07/7-2-10.𣛮.jpg)
![](../too5/07/7-2-11.賣粿擔子.jpg) 
![](../too5/07/7-2-12.平擔.jpg)
![](../too5/07/7-2-13.菜籃仔鉛線.jpg)

## 2-4. 布袋
> **Pò͘-tē**

用鐵馬載、用li-ià-kah拖，a̍h是牛車運送，1包1包tha̍h，chiah koh 1包1包落，布袋是siāng方便安全ê包裝。
![](../too5/07/7-2-14.布袋.jpg)


# 3. Li-ià-kah（リヤカ－）──人力拖車
> **Li-ià-kah（リヤカ－）──Jîn-le̍k Thoa-chhia**

Chit種兩輪ê拖貨車，慣勢講li-ià-kah，教育部辭典解說『 リヤカ－／riyakaa／台車、自行車後面的兩輪拖車』。大作田主，田園離厝宅khah遠，a̍h是有leh種菜蔬買賣，to̍h ē hak一台來使用，tn̄g-tio̍h載貨khah重，koh需要pa̍k一條索á，用肩胛頭tàu出力，a̍h是後壁tòe 1-ê人tàu sak。Nā是輕省空車，to̍h pa̍k tiàm鐵馬後。

1970年代iáu bat看tio̍h田中、寶斗每日來回運送貨物ê li-ià-kah。有1-ê拖工ku-lí（苦力），每工ùi Pó-táu拖一車li-ià-kah ê貨到Chhân-tiong（田中）落貨，chiah koh ùi田中拖貨轉去Pó-táu，來去趁兩chōa工資，田中寶斗lóng有託運站，方便寄貨。
![](../too5/07/7-3-1.人力拖車.jpg)
![](../too5/07/7-3-2.手拖車.jpg)
![](../too5/07/7-3-3.兩輪拖車陳松雄.jpg)

# 4. 兩輪貨車牌
> **Nn̄g-lián Hòe-chhia-pâi**

To̍h是Li-ià-kah牌（リヤカ－牌），免納稅。
![](../too5/07/7-7-3人力1.jpg)
![](../too5/07/7-7-4人力2.jpg)

# 5. 註解
> **Chù-kái**

|**詞**|**解說**|
|tòe-sōm--ê|『跟班的』。|
|gâu人|『賢人』。|
|擔當|Tam tng，『擔任』。|
|省議會|Séⁿ-gī-hōe。|
|kō͘ khiā|『用站的』。|
|khû|『蹲』。|
|thiòng ka̍h|『暢快得很』。|
|步lián|Pō͘-lián，『步行』。|
|lo̍p-tio̍h|『踏到』。|
|gâu peh崎|『善於爬坡』。|
|抱|Mo͘h，『抱物』；Phō，『抱人寵物在懷裡』；抱負，phāu-hū。|
|ku-lí工|苦工。|
|taⁿ工|Taⁿ-kang，『挑夫』。|
|sek頭|Sek-thâu，『成熟度』。|
|thâi|『宰殺、屠宰、剖開、切開：指切水果。殺價、討價還價』。|
|百外外斤|Pah-gŏa-gōa kin。|
|chih載bē-tiâu|Chih-chài bē-tiāu，『承受不了』。|
|馬勢|Bé-sè，『姿勢』。|
|uh ē--起-來|『由蹲站起的姿勢』。|
|chiâⁿ百斤|將近100斤。|
|落貨|Lo̍h-hòe，『下貨』。|
|大作|Tōa-choh，『田園真chē』。|
|Pó-táu|寶斗，『北斗』。|
|作穡|Choh-sit，做工課，『工作』。|
|管|Kóng，『圓形中空』，水管、竹管、鐵管。|
|管|Kńg，『可以輸送穿通的管子』，血管、嚨喉管、氣管。|
