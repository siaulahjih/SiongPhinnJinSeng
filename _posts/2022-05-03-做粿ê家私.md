---
chapter: 第5章——作田人傳統記事
title: 3. 做粿ê家私
author: Siau Lah-jih
date: 2022-05-03
category: chheh
layout: post
toc: true
---

# 做粿ê家私
> **Chò Kóe ê Ke-si**

![](../too5/11/11-3-4石磨仔.jpg)

# 1. 石磨á
> **Chio̍h-bō-á**

石材phah ê石磨á，庄腳人用來挨粿、挨米hu、挨豆腐，石磨á分頂磨盤kap下磨盤，中央有一粒ná豆腐ê石磨á心saⁿ-kap，下磨盤有石磨á槽kap嘴，頂磨盤有khang thàng下磨盤，下磨盤四角khang lop石磨á心。下磨盤邊--a有khang tàu石磨á手，hō͘石磨á鉤鉤leh挨kap磨，頂磨盤hām下磨盤bā-sǹg-sǹg，頂磨盤下磨盤lóng有phah石磨á齒（磨齒），hū e hū e白白粿漿自然流--出-來。
![](../too5/11/11-3-1石磨仔.jpg)
阮tau超過百年ê石磨á，已經退休，tàn tī壁角。
![](../too5/11/11-3-2石磨仔.jpg)
![](../too5/11/11-3-3石磨仔.jpg)


## 1-1. 石磨á kap石磨á鉤
> **Chio̍h-bō-á kap Chio̍h-bō-á-kau**

![](../too5/11/11-3-5石磨仔挨粿.jpg)

大型石磨需要石磨á鉤，兩條索á pa̍k吊頂面樹oe a̍h是橫樑。
![](../too5/11/11-3-6挨粿蕭輝虎.jpg)

現代機器磨粿漿。
![](../too5/11/11-3-7粿漿.jpg)

## 1-2. 石磨á心kap磨齒
> **Chio̍h-bō-á-sim kap Bôa-khí**

Che是下磨盤，石磨á下磨盤中央四角形lap-o khǹg石磨á心，石磨á心是pa̍t-á柴thâi--ê，足成大粒官印，用了nā ui--去to̍h koh再thâi一粒。1-sûn 1溝是磨齒，磨久ē ui tio̍h chhiàⁿ khioh石磨師傅重新khioh磨齒。
![](../too5/11/11-3-8石磨仔溝痕.jpg)
![](../too5/11/11-3-9石磨仔.jpg)

## 1-3. 手磨á
> **Chhiú-bō-á**

手磨á磨盤khah細lún，一手挨磨一手hē米，挨米hu、挨少少ê粿粞，方便好勢。
![](../too5/11/11-3-10石磨仔.jpg)

## 【Lah-jih Ioh謎猜】

1. 臍tú臍，白膏流--出-來。

2. 臍tàu臍，手牽伊to̍h來，hū e兩三下，白膏流--出-來。

3. 用力牽下頦，1-ê添水入腹內，下臍ê心thuh頂臍，白膏慢慢流--出-來。

> **答案**
> **1. 石磨。**
> **2. 挨粿。**
> **3. 挨粿。**

## 【Kap石磨相關ê詞】

> **做石磨á心**

家庭bē和，老母to̍h是做石磨á心。

> **同性戀**

Cha-po͘ vs cha-po͘是kòng-khaⁿ-á（kòng坩á）；cha-bó͘ vs cha-bó͘是e-chio̍h-bō-á（挨石磨á）。

## 【Lah-jih唸謠】——挨磨
> **【Lah-jih Liām-iâu】——E-bō**

Hū e、hū e，me米飼閹雞，閹雞大大隻，阿舅來，lia̍h起來thâi，thâi hō͘阿舅食，阿舅食了了，chhun兩支雞腳爪，阿媽phâng去khǹg，害孫--ê kho̍k-kho̍k-nǹg。

# 2. Nóa粿ê平台
> **Nóa Kóe ê Pêⁿ-tâi**

## 2-1. Kám-á

竹篾á pīⁿ圓形淺底ê容器，有大細kâi ê無kāng。大型是kám-ô͘，用來撋粿做粿，曝菜koaⁿ食物。中pān--ê是kám-ô͘-á，除了曝菜koaⁿ食物，siāng適合用來poah（撥）草hiūⁿ、豆殼豆膜（mo̍͘h）。細型是kám-á，kám-á店用來貯魚脯á各種ta料。

> **教育部辭典解說：Kám-á，『用來盛裝物品的圓形淺竹筐』。**

![](../too5/11/11-3-11𥴊壺.jpg)
![](../too5/11/11-3-12𥴊壺曝菜脯.jpg)

## 2-2. Kám-ô͘

Kám-ô͘是撋粿做粿ê平台，頂面khǹg粿印印粿，邊--a khǹg菜籃á、鍋á、粿餡、火油、粿葉á。Kám-ô͘ mā用來曝菜脯、sīⁿ醃瓜á、醬筍á kap各種菜koaⁿ等等。
![](../too5/11/11-3-13𥴊壺.jpg)

# 3. 舂麻薯ê家私
> **Cheng Môa-chî ê Ke-si**

## 3-1. 舂臼kap舂槌
> **Cheng-khū kap Cheng-thûi**

舂臼有大有細，有石舂臼mā有柴舂臼、鐵舂臼；舂槌kāng款有大細。用來舂麻薯、舂豆餡、舂土豆hu，舂紅蔥頭。
![](../too5/11/11-3-17舂臼.jpg)
![](../too5/11/11-3-18舂臼.jpg)
![](../too5/11/11-3-19舂臼仔.jpg)
![](../too5/11/11-3-20舂臼.jpg)
![](../too5/11/11-3-21鐵舂臼.jpg)
![](../too5/11/11-3-22舂臼仔卓瓊幸.jpg)

## 3-2. 舂杵
> **Cheng-chhí**

柴kho͘ tàu柄是舂杵（cheng-chhí／cheng-chhú）。
![](../too5/11/11-3-23b舂杵.jpg)  
![](../too5/11/11-3-23a舂臼舂杵.jpg)
![](../too5/11/11-3-23b舂杵.jpg)

# 4. 籠床
> **Lâng-sn̂g**

籠床是炊粿家私，有圓形有四角形，有柴籠床有竹籠床，庄腳人khah chē用竹籠床炊粿，一床竹籠床有籠床舖、籠床層、pín-á kap籠床蓋四部份，中央ê籠床層有兩層，nā是籠床舖、籠床層、pín-á lóng khǹg粿落去炊，叫做炊1-sn̂g（床）粿，nā是kan-nā用籠舖炊甜粿、菜頭粿，to̍h叫做炊一舖粿。

## 4-1. 柴籠床
> **Chhâ-lâng-sn̂g**

應用長長薄薄柴phòe kho͘做圓形外殼，籠床蓋kap籠床底、籠床層猶原是竹篾。
![](../too5/11/11-3-24籠床柴.jpg)
![](../too5/11/11-3-25籠床.jpg)

## 4-2. 竹籠床
> **Tek-lâng-sn̂g**

![](../too5/11/11-3-26籠床層仔.jpg)

## 4-3. 四角籠床hām A-lú-mih籠床
> **Sì-Kak Lâng-sn̂g hām A-lú-mih Lâng-sn̂g**

![](../too5/11/11-3-31a籠床柴.jpg)
![](../too5/11/11-3-31b籠床.jpg)

# 5. 籠床構造紹介
> **Lâng-sn̂g Kò͘-chō Siāu-kài**

Kui組籠床lóng是竹篾á kho͘、ut、pīⁿ，下底層號做láng-pho͘（籠舖）／lâng-sn̂g-pho͘（籠床舖），中層叫做籠床層á，siāng面頂層叫做pín-á，khàm蓋to̍h是籠床蓋。

## 5-1. 籠舖
> **Láng-pho͘**

Láng-pho͘（籠舖）／lâng-sn̂g-pho͘（籠床舖），是籠床下腳層，ē-tàng單獨炊甜粿、炊菜頭粿，炊1-sn̂g（床）to̍h是炊一舖，因為炊甜粿、炊菜頭粿是kō͘粿漿落去炊，所以需要chhu粿巾。籠舖邊chhiān pīⁿ khah密。

Nā是炊1塊1塊ê紅龜粿，面頂tio̍h-koh thia̍p籠床層á、籠床pín-á，khǹg tīⁿ炊熟to̍h是1床粿。
![](../too5/11/11-3-27籠床層仔箄仔蕭文章.jpg)

## 5-2. 籠床層á
> **Lâng-sn̂g-chân-á**

籠床層1層1層tio̍h留空間，所以1層比1層淺，siāng面頂hit層to̍h是平平ê pín-á。
![](../too5/11/11-3-28籠床層仔.jpg)

## 5-3. 籠床Pín-á
> **Lâng-sn̂g-pín-á**

![](../too5/11/11-3-29籠床箄仔.jpg)

## 5-4. 籠床蓋
> **Lâng-sn̂g-kòa**

籠床蓋kap桌khàm足kāng款，籠床蓋需要pīⁿ ho͘密chiuh-chiuh，盡量m̄-thang lāu氣，桌khàm sió-khóa有縫，防止蚊蟲兼通風。
![](../too5/11/11-3-30籠床蓋.jpg)
![](../too5/11/11-3-31籠床蓋.jpg)

# 6. 粿印
> **Kóe-ìn**

粿印材料多數用柴雕刻，刻痕無深，所以印粿需要技術，印模ê邊脣厚薄闊狹需要靠經驗，印--起來ê粿形chiah ē súi款，除了柴印，mā有hûi-á印。

一支粿印一般正面是紅龜印，tò面是桃印kap餅印，坦邊是khan-á-liau印。

形體無kāng ê粿印。Nā是刻痕khah深，直接chhi̍h平to̍h好，he是糕á印，m̄是粿印。
![](../too5/11/11-3-32粿印.jpg)
![](../too5/11/11-3-33粿印.jpg)
![](../too5/11/11-3-34粿印.jpg)
![](../too5/11/11-3-35粿印.jpg)
![](../too5/11/11-3-36粿印.jpg)
![](../too5/11/11-3-37粿印.jpg)
![](../too5/11/11-3-38粿印糕仔印.jpg)

## 6-1. 紅龜粿印
> **Âng-ku-kóe-ìn**

龜代表長歲壽，紅龜粿需要染紅，表示喜氣，用來拜神、祝壽，所以tn̄g-tio̍h年節神明生lóng tio̍h做紅龜粿，公媽廳拜拜是先拜神明chiah拜公媽，所以mā ē-sái-tit拜公媽。

「紅龜紅龜，包土豆仁hu。」算是siāng好食ê紅龜粿餡。
![](../too5/11/11-3-39粿印龜.jpg)
![](../too5/11/11-3-40粿印龜牽仔.jpg)
![](../too5/11/11-3-41粿印龜.jpg)
![](../too5/11/11-3-42粿印.jpg)

俗語「好pháiⁿ粿tio̍h ài ē甜，好pháiⁿ cha-bó͘ tio̍h ài ē生」。一般是講紅龜粿。
![](../too5/11/11-3-42a紅龜粿.jpg)

特大有囍--字ê紅龜粿印，祝壽a̍h是嫁娶用。
![](../too5/11/11-3-43粿印.jpg)

## 6-2. 桃印
> **Thô-ìn**

桃，音thô，有招你來thit-thô ê意思。嬰á四月日轉外家，外媽ē做桃粿kap一籠chhōa路雞á-kiáⁿ hō͘孫--e chah轉去hēng厝邊頭尾kah起家。另外請親chiâⁿ來看冬尾戲，mā ē送桃粿做伴手，意思是請來thit-thô看戲。
![](../too5/11/11-3-44粿印桃.jpg)
![](../too5/11/11-3-45粿印桃.jpg)
![](../too5/11/11-3-46粿印瓷仔.jpg)
![](../too5/11/11-3-47粿印桃.jpg)

## 6-3. 牽á-liau印（牽á粿印）
> **Khan-á-liau-ìn (Khan-á-kóe-ìn)**

古早tâng-sián（銅錢）排相連做1-liau，號名khan-á-liau，有人講牽á粿，是拜天公專用，天公生有正月初九玉皇大帝，hām三界公三官大帝，正月15天官，7月15地官，10月15水官，lóng tio̍h備辦紅龜粿kap牽á-liau。
![](../too5/11/11-3-48粿印阿喜.jpg)
![](../too5/11/11-3-48a粿印.jpg)
![](../too5/11/11-3-49粿印瓷印.jpg)
![](../too5/11/11-3-50粿印牽仔條.jpg)
![](../too5/11/11-3-51粿印丁錢.jpg)
![](../too5/11/11-3-51b牽仔粿印.jpg)
![](../too5/11/11-3-51a牽仔粿.jpg)

## 6-4. 銀粿印／餅印
> **Gîn-kóe-ìn/Piáⁿ-ìn**

圓形粿印，有人講銀粿，有人講餅。拜神明備辦紅龜粿桃粿，拜祖先、pōe墓備辦芋草龜（鼠麴粿）kap銀粿。銀粿印圓形ná銀角á，ē-sái-tit染紅色kap紅龜粿kāng款，多數撋鼠麴á包餡。Chit-mái已經罕得看--tio̍h。
![](../too5/11/11-3-52粿印餅.jpg)
![](../too5/11/11-3-53粿印桃餅.jpg)

Chit款草á粿是Hak-ka（客家）ê 粿路。
![](../too5/11/11-3-53a草仔粿.jpg)
（草á粿。）

# 7. 註解
> **Chù-kái**

|**詞**|**解說**|
|粿路|Kóe-lō͘，粿ê種類。|
|鼠麴á|Chhí-khak-á，『鼠麴草』。|
|撋|Nóa，『揉搓』。|
|hū e hū e|形容石磨挨粿聲音。|
|kho̍k-kho̍k-nǹg|『形容小孩子賴在父母身上狀』。|
|hēng|『家有喜事，分享鄰居禮物』。Hēng大餅、油飯、紅卵。|
|起家|Khí-ke，『成家立業』。|
|ui|『磨損』。|
|pín-á|『指用各種竹子編成的平板器物。可作牆、門、蒸糕品時放置糕品的平面架子』。|
|chhōa-lō͘雞|『帶路雞、引路雞。結婚禮俗中，新人第一次從娘家做客回家時，娘家會贈送新人一對雞，希望這對雞能常常帶新人回娘家做客』。|
|公媽|Kong-má，『祖先』。|