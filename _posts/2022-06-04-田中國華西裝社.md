---
chapter: 第6章——作田人在地記事
title: 4. 田中國華西裝社
author: Siau Lah-jih
date: 2022-06-04
category: chheh
layout: post
toc: true
---

# 田中國華西裝社
> **Chhân-tiong Kok-hôa Se-chong-siā**

![](../too5/22/33裁縫車.jpg)

國華西裝社開店tī 1969年，負責人兼師傅陳金銮，1958年來Chhân-tiong hām表兄學裁縫，ùi師á工到西裝師傅一直到結婚，chiah離開hit間世華西裝社，ka-tī開西裝社。

雖bóng是cha-bó͘師傅，無論男女西裝，裁、剪、chhia、thīⁿ、niû寸尺，ut、pâng、修改、tioh試穿⋯，無輸cha-po͘師傅。伊做ê西裝合軀、pêⁿ-tháⁿ、好穿、好khû、好chhun-kiu，穿過ê人lóng o-ló。

Su-tong-sî女性時行喇叭褲，國華西裝社ê喇叭褲mā有好名聲。因為堅持mài影響ang婿蕭老師ê教育kang-khòe，生理m̄敢做大，總--是收入比ang婿ê月給有khah ke無khah少，已經滿足。

營業登記kap公會認定。
![](../too5/22/58國華西裝社營業証.jpg)
![](../too5/22/58a陳金鑾西裝技術証.jpg)

# 1. 西裝師傅ê工夫
> **Se-chong Sai-hū ê Kang-hu**

裁縫sai-hū有2種，1種做女裝，1種做男裝，男裝師傅主要做西裝，hông叫做西裝師傅，nā kan-nā ē-hiáu做西裝褲，to̍h叫做褲sai。Boeh做西裝師傅tio̍h ùi sai-á工做起，經過3年4個月chiah ē-tàng出sai。 

Chiâⁿ做一位西裝師傅實在無簡單，需要學足chē知識kap技術，親像針線鉸刀性能，ìn-chih、台尺、khu-jí-lah（くじら）尺án-chóaⁿ hôa算，彎尺、角尺應用，chhng針技術，針車性能調整，chhia、thīⁿ、pâng（縫）、tioh，量寸尺技巧，原型應用，裁剪、鉸紙樣、tioh試穿，無合修改，縫鈕á-khang thīⁿ鈕á，熨斗溫度控制，甚至布料性質‥‥‥真正大學問，「講到hō͘你bat，嘴鬚好phah結」。

# 2. 西裝師傅做西裝ê過程
> **Se-chong Sai-hū Chò-se-chong ê Kòe-têng**


## 2-1. 揀款式——西裝樣品冊hām見本櫥
> **Kéng Khoán-sek——Se-chong Iūⁿ-phín-chheh hām Kiàn-pún-tû**

西裝樣品冊，樣品是săn-phú-luh（サンプル），樣品冊服裝界慣勢講「buh-khuh」（book）。西裝款式tòe時代流行，領分大細，裾分開單裾、雙裾kap無開裾，單排鈕、雙排鈕，隨在人客選擇。

![](../too5/22/1西裝樣品.jpg)  
![](../too5/22/2西裝樣品.jpg)
![](../too5/22/3西裝樣品.jpg)  
![](../too5/22/4西裝樣品.jpg)

西裝款式布料mā ē-sái參考見本櫥。
![](../too5/22/5見本櫥.jpg)
![](../too5/22/6見本櫥.jpg)

## 2-2. 量寸尺
> **Niû Chhùn-chhioh**

做男裝慣勢用台尺、布尺、角尺、彎尺kap khu-jí-lah（くじら）尺，罕得用公尺公分。台尺用來量布長kap褲腳尾闊度；布尺一面標公分一面標英吋，慣勢用英吋量身軀寸尺，所以kā布尺叫做ìn-chih帶á；角尺是製圖用--ē，L形，頂面畫英吋，koh有1/3、1/4、1/6、1/8 ê寸尺標記，thang hō͘師傅hôa算，親像ām-kún周圍是上圍『胸圍』ê六分之一，胸圍ê四分之一是gōa長，角尺已經換算好勢免koh麻煩ka-tī計算，除了製圖以外，角尺mā ē-tàng量褲底『褲襠』；彎尺一支彎彎ná彎刀，用來製圖畫衫身彎曲部份，因為人客身材無kāng，boeh gōa彎gōa曲，tio̍h靠師傅經驗變竅；khu-jí-lah尺是siāng捷用--tio̍h ê一支尺，比台尺khah長khah細板，1尺10寸，1寸10分，師傅人lóng簡單講做khu-jí-lah，he是一支hôa算用ê尺，khu-jí-lah 8寸=台尺1尺，8:10=0.8，khu-jí-lah 1尺=15吋，10:15=2:3=0.66，講--起來花sà-sà，m̄-koh經過長期換算ê結果，師傅車thīⁿ需要用尺時，kan-nā chit支khu-jí-lah to̍h好勢liu-liu。日語khu-jí-lah（くじら）to̍h是hái-ang，原來khu-jí-lah尺to̍h是鯨尺，是換算用ê尺，咱講hôa尺。

![](../too5/22/7裁縫用尺.jpg)  
![](../too5/22/8鯨尺.jpg)
![](../too5/22/9.jpg)

## 2-3. 製圖
> **Chè-tô͘**

人ê生做是左右tùi-thīn，衫褲boeh裁剪是kā布料對áu製圖，用粉土畫sûn，一pái鉸雙重chiâⁿ做左右衫身褲腹。Liōng車份邊布裁剪好勢，chiah koh用粉土kā下pêng片畫sûn做記號。Nā是tn̄g-tio̍h高貴布料、西裝裁剪，除了粉土畫sûn，重要kap-sûn ê所在，需要用白色棉紗線phah線釘做記號。
![](../too5/22/59棉紗線.jpg)

## 2-4. Phah線釘
> **Phah Sòaⁿ-teng**

> **Phah Sòaⁿ-teng**
左右雙片同齊用白色雙線棉紗線，按製圖粉土痕跡thīⁿ，thīⁿ針需要lia̍h直角thīⁿ，m̄-thang thīⁿ siuⁿ ân，thīⁿ好chiah kā線小心鉸斷，kan-nā留線釘tiâu tī布紗內。

## 2-5. Ài Phah線釘ê因端？
> **Ài Phah Sòaⁿ-teng ê In-toaⁿ**

訂做西裝貴som-som，貴m̄-nā貴tī西裝布料，而且貴tī工資，m̄-nā tio̍h tioh試穿，koh tio̍h phah線釘。

穿西裝致重tī合身合軀，所以tùi-thīn真重要，師傅用粉土畫sûn裁剪時，lóng是雙重布料相疊，一擺鉸二pêng衫á身，隨時tī重點所在用雙線棉紗線thīⁿ過布身，chiah koh用鉸刀鉸斷，kan-nā留sòaⁿ-teng（線釘）做記號，號做「phah線釘」。一領西裝衫tio̍h舞kui工，裁剪了後，部份kap-chōa需要mi-sín車，sīn（剩）--ê lóng mā tī布床頂弄，thīⁿ、tioh、pâng（縫）、熨，完全手工輸贏，驚做粉土記號hú無--去，「phah線釘」pìⁿ-chiâⁿ必要功夫。

## 2-6. Tioh試穿
> **Tioh chhì-chhēng**

衫á褲bē合軀ē-tàng改，西裝衫無合軀boeh改，工事khah費氣過做新--ê，當然工資mā是khah貴過做新--ê，西裝衫頭前面，布身連內裡，中央夾mo͘-sín『毛襯』，koh有頷領kap 5-kâi lak袋á，kan-nā拆線，想--tio̍h to̍h 1粒頭2粒大。M̄-chiah裁剪好勢，boeh做進前tio̍h先tioh試穿。
![](../too5/22/29擢試穿.jpg)  
![](../too5/22/30西裝人檯.jpg)

試穿是假做，先用棉紗線粗針tioh一ê樣，hō͘人客試穿看有合軀無合軀，無合軀tio̍h調整，車thīⁿ--落去to̍h無koh修改。
![](../too5/22/30a棉紗線.jpg)

穿西裝pih-chah好看tī hit重mo͘-sín，mo͘-sín有毛質有麻質，聽講mā有用馬尾，boeh用進前tio̍h kiu水，以後西裝bak水chiah bē變形，厚工兼費氣，li-li-khok-khok真chē幼路tio̍h注意。

## 2-7. 完成ê衫á褲
> **Oân-sêng ê Saⁿ-á-khò͘**

###  做好ê西裝衫
> **Chò Hó ê Se-chong-saⁿ**

一軀西裝貴som-som，內裡綉名兼廣告，增加高級價值。

![](../too5/22/45雙排鈕.jpg)  
![](../too5/22/46二粒鈕.jpg)
![](../too5/22/47雙排鈕劍領.jpg)
![](../too5/22/48二鈕西裝.jpg)
![](../too5/22/49人客綉名.jpg)

###  做好ê西裝褲
> **Chò-hó ê Se-chong-khò͘**

![](../too5/22/50西裝褲.jpg)

### 做好ê西裝Kah-á，チョッキ Kah-á
> **Chò-hó ê Se-chong Kah-á/Chio͘h-kih kah-á**

一軀西裝是1領西裝衫kah 1領西裝褲，mā有加做1領kāng布料西裝䘥á，叫做chio͘h-kih（チョッキ）kah-á，chit種三領式西裝to̍h是人講ê saⁿ-niá-hiàn（三領現）。

Chit領chio͘h-kih kah-á，看是細領sok-kiat無上目，tha̍h-chiūⁿ oăi-siat-chuh（ワイシャツ，白襯衫）穿he三領現--ê隨時變phiat-sàng，高級紳士to̍h是伊。細領是細領，sok-kiat bóng sok-kiat，boeh做koh無簡單，boeh chhōe he kāng塊布料boeh加添he工錢，開ē落去--è是無幾ê。
![](../too5/22/51kah仔.jpg)
![](../too5/22/51a䘥仔.jpg)

# 3. 西裝司傅ê家私
> **Se-chong Sai-hū ê Ke-si**

西裝師傅ê ke-si-thâu-á真chē，下面揀一寡khah重要--ê做紹介。

## 3-1. 裁剪ê家私——鉸刀
> **Chhâi-chián ê Ke-si——Ka-to**

華語『剪刀』台語講「鉸刀」，用來「鉸」布鉸紙；台語「剪刀」講chián-to，用來「剪」花草樹椏樹枝。

裁縫師傅ê鉸刀是boeh鉸布、鉸線、鉸紙樣。鉸刀siāng重要是hit支裁剪用ê裁縫鉸刀，he是賺食家私，需要利劍劍、輕力好鉸、bē péng-pêng、ē tak尾chiah是好鉸刀。裁剪時，lóng是2-têng布料疊leh鉸，布料nā是毛織西裝料，有ê是厚tut-tut，鉸刀m̄-nā tio̍h lāi，mā tio̍h有重量，鉸tio̍h chiah-ē輕力，he鉸刀ē tak尾是kài重要，1剪鉸--落去，boeh鉸到tó位lóng bē-tàng拖沙，鉸到tah to̍h是鉸到tah，尤其是開lak袋á嘴、鈕á-khang，鉸刀nā bē tak尾，鉸過頭to̍h pháiⁿ收山，tak尾to̍h是鉸到鉸刀尾iáu是真mé-lia̍h kā布紗鉸斷ê意思。鉸刀nā boeh lāi、bē péng-pêng koh ē tak尾，鉸刀品質kap保養真重要，除了布、線以外bē-sái-tit烏白鉸，磨kap修理tio̍h chhiàⁿ磨鉸刀師傅服務，鉸刀品質好bái，西裝師傅siāng知。

日本製庄三郎鉸刀是裁縫師傅ê寶貝，好用、耐用，giâ--起來tìm-táu，鉸--起來猛lia̍h tak尾，一支鉸3-40年猶原利劍劍bē péng-pêng。

![](../too5/22/27鉸刀庄三郎.jpg)
![](../too5/22/28鉸刀庄三郎.jpg)

## 3-2. 畫Sûn ê家私——粉土
> **Ōe-sûn ê Ke-si——Hún-thô͘**

粉土比白墨（粉筆）khah粉khah iù-jī，hûi角薄薄三角形，製圖畫sûn a̍h是做記號用，土粉bē tiâu布，用尺phah-phah--leh to̍h無--去，bē kā布料bak lâ-sâm，看是無重要，無伊koh bē-sái--tit。粉土nā無夠薄，需要用刀修ho͘薄。
![](../too5/22/25粉塗.jpg)  
![](../too5/22/26粉塗.jpg)

## 3-3. 布床
> **Pò͘-chhn̂g**

布床是量布、製圖、裁剪、熨、thīⁿ、鉸、pâng  ê平台，床面lóng ē chhu 1-têng帆布，khah好操作。布床ê製作，簡單--ê用2隻竹ut--ê ê四腳馬á，頂面khòe 1塊厚koh大塊ê合板；工夫--ê直接kā合板khǹg-tiàm事務桌á頂；a̍h是kui-khì chhiàⁿ kap-choh師傅做專用--ê。古早時，布床另外一ê路用是師á工暗時ê眠床。
![](../too5/22/10布床.jpg)

## 3-4. 熨斗
> **Ut-táu**

製圖、裁剪布料tio̍h舖平，衫á-thiu（紬）、褲紬、頷領、手ńg-kho͘、袋á蓋ê造型，西裝、衫褲成品ê整形，lóng tio̍h熨斗去熨平、固定，特別穿tī身軀phòng--一下naih--一下ê部位，koh-khah需要用熨斗ê熱度去pôaⁿ ho͘開、pôaⁿ ho͘有貼身ê形體，親像褲底nā pôaⁿ有形體，穿--起來m̄-nā pih-chah好看，koh好khû、好走、好giâ-koân，師傅ê功夫tī chia，師傅ê mê角tī chia。Khah早熨斗用火炭火，熱度pháiⁿ控制koh費氣，後--來用電熨斗to̍h加真方便，布料boeh熨進前需要噴水，chit-mái ê熨斗lóng kâⁿ水蒸氣，真正方便。

這是古早古早ê熨斗，親像水khok-á，boeh熨衫褲tio̍h sè-jī，m̄-thang hō͘火炭火ê火炭滴落衫褲。
![](../too5/22/11.jpg)  
![](../too5/22/12熨斗.jpg)
![](../too5/22/13熨斗.jpg)  
![](../too5/22/14熨斗.jpg)

60年前siāng時行ê熨斗，ē-tàng掀開khǹg火炭，下面有通風khang，頂面有煙筒，熱度pháiⁿ控制，需要經驗節溫度，chiah bē kā布熨破khang。
![](../too5/22/15熨斗.jpg)
![](../too5/22/16熨斗小.jpg)
![](../too5/22/17熨斗.jpg)
![](../too5/22/18熨斗.jpg)
![](../too5/22/19熨斗火炭.jpg)

這支是電熨斗，koh有蒸氣，方便chē--leh。
![](../too5/22/20熨斗.jpg)
![](../too5/22/21電熨斗.jpg)
![](../too5/22/22電熨斗.jpg)

## 3-5. 熨馬
> **Ut-bé**

布料、衫身boeh有平有chhun，需要經過熨斗熨，熨有平to̍h是熨有平坦，熨有chhun to̍h是衫身、褲腳、手ńg、衫á裾ùi頭到尾lóng熨kah無看皺痕。Nā是布che（布料）、衫身、手ńg、褲腳單純熨平，tòa chhu帆布布床頂熨to̍h ē-sái--tit，nā是tn̄g-tio̍h phòng--leh naih--leh ê頷領、肩胛頭、手ńg-kho͘、褲頭、褲thiu（紬），特別是西裝，nā boeh平坦有chhun，無熨馬to̍h bē-tàng完成，熨馬是一軀衫褲chiâⁿ做成品ê最後定形畫妝。
![](../too5/22/24熨馬.jpg)

# 4. 車Thīⁿ ê工具——裁縫車（Mi-sín）
> **Chhia-thīⁿ ê Kang-kū——Chhâi-hông-chhia(Mi-sín)**

裁縫車，日本話叫做mi-sín（ミシン），一般講裁縫車á，簡稱做車á，古早裁縫車á是用腳la̍p（ta̍h踏），緊慢由腳蹄控制，正轉倒轉tio̍h-ài練習慣勢，千萬m̄-thang踏倒轉，nā無張持踏倒轉to̍h-ē咬線『絞線』，咬線to̍h需要重新調整梭á-chí ê線頭；mā tio̍h練習倒踏針來固定線頭線尾，chiah ē車tio̍h lia̍p-chia̍p平順，倒踏針to̍h是kā進行中布料倒拖車ê意思，án-ne chiah ē固定線chōa bē裂線chōe；裁縫車á頂面有1粒車á線，車針下面梭á殼內面有纏線ê梭á-chí，由chit 2條頂下線滾絞交纏，to̍h-ē kā布kap布車相黏，梭á-chí纏線無chē，需要加纏khah chē粒備用。為tio̍h趕khang-khòe，後--來有人開始安mo͘h-tah代替腳la̍p，因為起動tòng-tiām快速敏捷，kāng款ài練ho͘慣勢熟練chiah車ē緊捷liú-lia̍h。

大約1960年代，mi-sín裁縫車á chiâⁿ做庄腳人嫁cha-bó͘ kiáⁿ ê重要嫁妝，厝內nā有1台車á來車東車西，to̍h加真方便。

![](../too5/22/31裁縫車.jpg)  
![](../too5/22/32裁縫車.jpg)

## 4-1. 裝線ê部位——梭á殼kap梭á子
> **Chng-sòaⁿ ê Pō͘-ūi——So-á-khak kap So-á-chí**

梭á殼是khǹg梭á子ê所在，梭á子nā無線，tio̍h pak梭á殼換有線ê梭á子繼續車。
![](../too5/22/34梭仔殼.jpg)  
![](../too5/22/35梭仔殼.jpg)
![](../too5/22/35a梭仔殼.jpg)
![](../too5/22/36梭仔子.jpg)

## 4-2. 成衣加工用ê快速裁縫車——平車
> **Sêng-i Ka-kang Iōng ê Khoài-sok Chhâi-hông-chhia——Pêⁿ-chhia**

傳統mi-sín安mó͘-tah nā iáu嫌siuⁿ慢，kui-khì換平車（SEWING MACHINE），平車是成衣加工用，速度chiâⁿ-kín，pháiⁿ控制，特別是倒踏針，koh-khah需要熟練，腳手hūn-tūn是chiâⁿ pháiⁿ-pháng chiâⁿ pháiⁿ學--ê。
![](../too5/22/37裁縫平車.jpg)


# 5. 裁縫用ê針kap線
> **Chhâi-hông Iōng ê Chiam kap Sòaⁿ**

針線針線，針不離線，線不離針。有針無線，針只是尖尖鑿肉ê利器，ē-tàng ngiáu刺，無細膩ē鑿tio̍h ka-tī。有線無針如何chiam-chí（針指）補thīⁿ，只有挽面用tio̍h伊。

## 5-1. 裁縫針
> **Chhâi-hông-chiam**

裁縫車需要裁縫針，簡單講車á針。比thīⁿ針khah大支，一pêng固定tī裁縫車針柱，尖尾hit pêng有針鼻用來chhng車á線。

## 5-2. Thīⁿ針
> **Thīⁿ-chiam**

手工補thīⁿ用thīⁿ針簡單講「針」。thīⁿ針有大細支，裁縫師傅khah愛用細支針配合布指thīⁿ，緊捷、mé-chhè、快速、準確。

車á針比thīⁿ針加真大支，針鼻tī針尾。
![](../too5/22/38裁縫針.jpg)

## 5-3. 針ê包裝
裁縫車需要裁縫針，簡單講車á針，針鼻tī尖尾；用手thīⁿ ê thīⁿ針『縫針』簡單講「針」，針鼻tī針頭。針ê質料是鋼鐵，bak-tâm ē seⁿ-sian，需要kō͘錫箔á包--leh。

![](../too5/22/40裁縫針.jpg)

## 5-4. Chhng線ê所在——針鼻
> **Chhng-sòaⁿ ê Só͘-chai——Chiam-phīⁿ**

針鼻是chhng線ê所在，功用無kāng，針鼻位置mā無kāng位。Thīⁿ針針鼻tī針頭，裁縫車á針，針鼻tī針尾。裁縫師傅用ê thīⁿ針愈細支愈好thīⁿ，針鼻細khang chhng針tio̍h靠經驗。
![](../too5/22/39針鼻.jpg)

## 5-5. 車á線
> **Chhia-á-sòaⁿ**

裁縫車專用ê車á線，過去用棉紗線，chit-mái用lóng線khah勇，比thīⁿ線khah幼、khah kiat，為tio̍h特別用途mā ē-sái-tit用粗線。有無kāng ê色水選擇。

## 5-6. Thīⁿ線
> **Thīⁿ-sòaⁿ**

Thīⁿ線比車á線khah粗，mā有無kāng ê色水選擇。
![](../too5/22/41線.jpg)

## 5-7. 線釘線
> **Sòaⁿ-teng-sòaⁿ**

Phah線釘tio̍h用khah phàⁿ ê白棉紗線。
![](../too5/22/30a棉紗線.jpg)

## 5-8. 綢á線
> **Tiû-á-sòaⁿ**

綢á線，貴som-som，西裝一軀mā貴som-som，pâng（縫）鈕á-phāng（縫）、thīⁿ西裝鈕á，a̍h是有ê部位tio̍h thīⁿ浮線，tio̍h用綢á線，金頭koh bē退色。
![](../too5/22/53褲鉤仔.jpg)

# 6. 布指
> **Pò͘-cháiⁿ**

布指，華語講『抵針、頂針』。古早用布包中指所在，現代是鋁質ná手指，套tiàm中指適合個人慣勢所在。布指表面有細細一窩一窩lap-o，ē-tàng擋針鼻作用，二指giâ針tu̍h，針鼻用布指sak，thīⁿ久指頭á bē疼bē thiám。

針，chhng線boeh thīⁿ鈕á、phah線釘、pâng褲腳尾、tioh毛sín『毛襯』、tioh試穿，需要用thīⁿ針，一支細細支á，出力時需要布cháiⁿ來tú針頭，布指套tī中指，tōa-pū-ong（大垺翁）kap kí-cháiⁿ giâ針thīⁿ，布指tú針鼻sak力，m̄驚布厚，kāng款針入針出，快速無比，華語號名『頂針』有理。Che布指古早用布tān，chit-mái是a-lú-mih（アルミ，輕銀、鋁）ná手指。
![](../too5/22/42布指.jpg)
![](../too5/22/43布指.jpg)

# 7. 西裝ê一寡配件
> **Se-chong ê Chi̍t-kóa Phòe-kiāⁿ**

## 7-1. 西裝鈕á
> **Se-chong Liú-á**

西裝是高級衣服，鈕á bē-tàng chhìn-chhái，tio̍h用kah-sek（合色）高級西裝鈕á，大鈕thīⁿ頭前，細鈕thīⁿ手ńg kap褲鈕，thīⁿ線tio̍h用綢á線chiah bē退色。
![](../too5/22/52鈕仔.jpg)
           
## 7-2. 褲鉤á
> **Khò͘-kau-á**

褲頭裙頭需要褲鉤裙鉤，mā有thīⁿ鈕á。

## 7-3. 手ńg鈕á
> **Chhiú-ńg Liú-á**

穿西裝tha̍h白siat-chuh（シャツ）ê鈕á。
![](../too5/22/54鈕仔.jpg)

# 8. 細項家私頭á
> **Sè-hāng Ke-si-thâu-á**

## 8-1. 水濺á
> **Chúi-chōaⁿ-á**

看是無siáⁿ-mih，m̄-koh kài重要，熨衫褲無伊bē平，布面皺皺熨bē平，水chōaⁿ-á水chōaⁿ-chōaⁿ--leh koh熨to̍h平坦坦。古早用嘴pûn用嘴phu̍h，用水chōaⁿ-á chōaⁿ，chit-mái有蒸氣熨斗真方便。

## 8-2. 油Chiam-á
> **Iû-chiam-á**

內面貯車á油，裁縫車機器振動所在，ē記得chiam油加真好車。

## 8-3. 螺絲絞á，ドライバ－
> **Lô͘-si-ká-á/Lo͘-lài-bah**

Nā是裁縫車有螺絲lēng--去，ka-tī修理to̍h好。

## 8-4. 鑽á
> **Chǹg-á**

線車m̄-tio̍h--去，thīⁿ了siuⁿ pháiⁿ看，需要鑽á尖尖一針一針ngiáu。

## 8-5. 細支刀片
> **Sè-ki To-phìⁿ**

線車m̄-tio̍h--去，thīⁿ了siuⁿ pháiⁿ看，有時kō͘刀片割khah緊，需要功夫、需要細膩，重要所在nā割tio̍h布肉to̍h無藥醫。
![](../too5/22/44家私頭仔.jpg)

# 9. 吊衫、展示用ê家私
> **Tiàu-saⁿ, Tián-sī Iōng ê Ke-si**

## 9-1. 人檯
> **Jîn-tâi**

男裝業西裝人檯大部份是這種，khah少變化。
![](../too5/22/55西裝人檯.jpg)

## 9-2. 衫á弓
> **Saⁿ-á-keng**

用來弓衫á吊褲。
![](../too5/22/56衫弓仔.jpg)

## 9-3.托á
> **Thuh-á**

Thuh弓衫褲ê衫á弓上吊koân ê所在。
![](../too5/22/57黜仔.jpg)

# 10. 感觸
> **Kám-chhiok**

裁縫業師傅教sai-á，採用師徒制，使用家私kan-nā「尺」一直無改變，直接使用公分直理直路m̄用，偏偏使用台尺、英吋、khu-jí-lah（くじら）三種無kāng長度ê尺hôa來hôa去lām-leh用，害師á工sa無cháng，tio̍h用3年4個月ê時間來學，實在無科學了時間，傳統行業nā無改變，tòe時世bē-tio̍h，注定趁無錢。

# 11. 註解
> **Chù-kái**

|**詞**|**解說**|
|用腳la̍p|Kap用腳lo̍p/用腳踏，意思lóng kāng款。|
|車tio̍h lia̍p-chia̍p|車--起來chiah ē-sái-tit『連續不斷』。|
|pêⁿ-sūn|『又平整又順暢』。|
|tùi-thīn|對伨，『對稱』。|
|sòaⁿ-chōa：thīⁿ線、車線ê線條。|
|裂線chōe／chē：線chōa脫線。|
|tòng-tiām：『停住靜止』。|
|緊捷liú-lia̍h|『快速便捷』。|
|腳手hūn-tūn|『手腳不俐落』。|
|chiâⁿ pháiⁿ-pháng|『很難處理』。|
|chhu帆布|『墊帆布』。|
|phòng--leh naih--leh|親像『腹部呼吸肚皮一上一下的現象』。|
|手ńg-kho͘|『袖口』。|
|衫thiu|『在衣襟外緣部分，另外再縫製、裝飾的一道邊』。|
|褲thiu|『在褲襠外緣部分，另外再縫製、裝飾的一道邊』。|
|平坦有chhun|『平坦』『沒有皺褶』。|
|布che|布料一khún號做一phit，鉸做一塊一塊ē-tàng做一領，一軀ê布料，號做布che。Nā是無夠額to̍h是m̄-chiâⁿ che。|
|péng-pêng|『反過來』。|
|ē tak尾|『一剪到底，連剪刀刀尾都可以刀到布斷』。|
|厚tut-tut|『厚實』。|
|thoa-soa|『拖泥帶水』。|
|鉸到tah to̍h是鉸到tah|『剪到那裡就是到那裡』。|
|chhùn-chhioh|『尺寸』。|
|hôa算|『換算』。|
|pôaⁿ褲底|『利用手勢動作和熨斗的熱度，將褲底部份展延開來』。|
|pih-chah|『筆挺，衣冠楚楚。形容服飾衣著整齊鮮麗』。|
|koh好khû、好走、好giâ-koân|『又好蹲又好走路好舉高』。|
|chiam油|『轉軸處滴油使潤滑』。|
|lēng--khì|『鬆掉了』。|
|布肉|『布料本身』。|
|kiat|結實。|
|tioh|『抖動』。|
|kiu-chúi|『縮水』。|
|bak水|『沾到水』。|
|li-li-khok-khok|『雜七雜八』。|
|phiat-sàng|飄phiat ê a-sáng，飄phiat ê人。|
|tha̍h|『重疊』穿衫。|
|saⁿ-niá-hiàn|三領現白siat-chuh（シャツ）+chio͘h-kih（チョッキ）+西裝。|
|chio͘h-kih kah-á|チョッキto̍h是kah-á，kah-á to̍h是チョッキ，日語兼台語解說チョッキ kah-á。|
