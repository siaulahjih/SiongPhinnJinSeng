---
chapter: 第2章——作田人Chia̍h-si̍t記事
title: 8. 食飯桌椅
author: Siau Lah-jih
date: 2022-02-08
category: chheh
layout: post
toc: true
---

# 食飯桌椅
> **Chia̍h-pn̄g Toh Í**

![](../too5/10/10-1-1.食飯桌李.jpg)

華語講『民以食為天』，咱講「食飯皇帝大」，食衣住行，食--字排頭前，一句「食飽未？」是相借問互相關心ê話，食飽要緊，食巧是文化升級，lóng真重要。

一甲子前，庄腳作穡人kám有法度期待文化升級？人講「生食都無夠，ná有thang曝koaⁿ？」M̄-chiah庄腳人ê食si̍t kap食ê文化，lóng是chiah-nī簡單chhìn-chhái，培養「好嘴斗」「好款待」知足文化。

「一陣鳥á白蔥蔥，兩支柴á趕入khang。」

「食飯食飯食食叫」，「無箸是boeh kō͘手pe？」Pe飯to̍h是giâ箸食飯，食飯kài重要ê家私to̍h是箸，兩支柴á to̍h是一雙箸，giâ箸pe飯to̍h是食飯chiah有ê文化。

# 1. 食飯桌椅ê種類
>**Chia̍h-pn̄g Toh Í ê Chéng-lūi**

四角形親像八仙桌ê雜木á柴桌是chiâⁿ-chán ê食飯桌，竹á身柴枋á面ê桂竹á桌mā kài普遍。大部份家庭，食飯桌排tī灶腳1-pêng倚壁tó͘，坐位chhun 6位，一家大細chiâⁿ十ê、十外ê食飯boeh án-chóaⁿ坐？通常是cha-po͘人先食，gín-á飯菜貯貯--leh phâng去低椅á食，cha-po͘人食飽chiah換cha-bó͘人食，所以先食ê人tio̍h ài chhun後，m̄-thang押尾ê人食菜尾。

柴桌是éng過嫁娶鬧熱請人客ê坐桌，厝邊頭尾借to̍h有，m̄免租m̄免稅。

## 【Lah-jih台灣俗語】
- 「親情50，朋友60；大人chē桌，cha-bó͘人7桌，gín-á 8桌。」──親情50 vs 親情五雜，chē桌 vs 坐桌，7桌 vs 拭桌，8桌 vs peh桌。

![](../too5/10/10-1-2.食飯桌.jpg)
![](../too5/10/10-1-3.食飯桌.jpg)
![](../too5/10/10-1-3a.孔雀椅.jpg)

## 1-1. 圓桌
>**Îⁿ-toh**
  
圓桌比食飯桌khah súi，一般khǹg tī人客間，mā ē-sái-tit khǹg tī灶腳做食飯桌。
![](../too5/10/10-1-3b.圓桌.jpg)
![](../too5/10/10-1-3c.圓桌.jpg)
![](../too5/10/10-1-3d.圓桌跤.jpg)
![](../too5/10/10-1-3e.貓仔腳.jpg)

## 1-2. 合á桌
>**Ha̍p-á-toh**

無boeh使用ê時chūn，桌面kap桌腳ē-tàng拆開收khǹg，boeh使用ê時chiah koh組合to̍h thèng-hó使用ê桌á，boeh收khǹg足省空間，chiâⁿ chán ê設計。
![](../too5/10/10-1-3f.桌腳.jpg)
![](../too5/10/10-1-3g.合仔桌.jpg)

## 1-3. 椅條
>**Í-tiâu/Í-liâu**
  
長liâu柴枋tàu 4支在在ê腳，有人講í-liâu，阮講í-tiâu，一塊八仙桌排4張椅條，thèng好坐8-ê大人，chhap幾ê gín-á。

椅條除了做食飯坐椅，因為輕省好搬徙，是熱--人竹腳樹á腳秋凊眠床，nah涼phò-tāu坐椅，秋凊做眠床睏to̍h ài有好睏癖好姿勢，chiah-bē一下無張持poa̍h落地。
![](../too5/10/10-1-4.椅條.jpg)
![](../too5/10/10-1-5.四角椅頭仔.jpg)

椅條用來kah黃麻刀khau黃麻，kah絞索á機絞索á做bé-í（馬椅），足好勢足利便。
![](../too5/10/10-1-6.黃麻刀.jpg)
![](../too5/10/10-1-6a.黃麻刀.jpg)

## 1-4. 圓椅頭á
>**Îⁿ-í-thâu-á**
  
無椅phēng ê柴椅頭á，大部份椅頭á面是圓--ê，有koân低大細隻，大隻koân椅椅腳椅koaiⁿ榫頭ân-thán chiâⁿ勇，方便搬徙，灶腳食飯，人客間開講，竹腳閃涼，thiap腳peh koân做梯用，方便liú-lia̍h。低椅頭á，坐leh食物、sńg thit-thô物a̍h是辦公伙á，是gín-á siāng kah意。Cha-bó͘人坐leh in草in、撚黃麻、kā gín-á洗身軀。

Teh定掛phoa̍h鍊手指，新娘「Koân椅坐、低椅thiap腳」tio̍h用伊。
![](../too5/10/10-1-7.椅頭仔.jpg)
![](../too5/10/10-1-7a.椅頭仔.jpg)
![](../too5/10/10-1-7b.圓椅頭仔.jpg)

## 1-5. 四角椅頭á
>**Sì-kak Í-thâu-á**
  
四角椅頭á是古早人Cha-bó͘-kiáⁿ ê嫁妝，一般是松蘿柴kap-choh，闊面堅固漆紅漆，mā有圓面，號做鼓椅a̍h sī生kiáⁿ椅，tian-tò-péng hē tiàm土腳，產婦雙腳展開用khiâ-bé-long姿勢坐tiàm椅koaiⁿ，雙手la̍k ân椅腳，tèⁿ力生kiáⁿ。Nā四腳落地做椅á坐以外，mā ē-tàng做桌á用，古早cha-bó͘人月內lóng tio̍h bih-tiàm月內房洗盪食三頓做月內，chit款椅頭á to̍h是為tio̍h有身ê時，大身大命thang做椅á坐，月內時做食飯桌用。
![](../too5/10/10-1-8.四角椅頭仔.jpg)
![](../too5/10/10-1-8a.生囝椅.jpg)

## 1-6. 孔雀椅
>**Khóng-chhiak-í**

 比較khah高級有椅phēng ê孔雀椅，造型chiâⁿ súi，椅腳椅phēng流線形，椅koaiⁿ車sêng葫蘆樣，整體符合人體工學，真好坐。
![](../too5/10/10-1-9.孔雀椅.jpg)
![](../too5/10/10-1-10.孔雀椅.jpg)
![](../too5/10/10-1-11.孔雀椅.jpg)


# 2. 註解
> **Chù-kái**

|**詞**|**解說**|
|chhun後|『留些飯菜給尚未吃飯的人』。|
|押尾|Ah-bóe，『最後，後來』。|
|菜尾|Chhài-bóe，『剩菜』。|
|稅|Sòe/sè，『租賃』。|
|在在|Chāi-chāi，『穩定不搖』。|
|thèng好|聽好thèng-hó，『可以』。|
|chhap|『處理，管』。|
|熱--人|Joa̍h--lâng，『夏天』。|
|秋凊|Chhiu-chhìn，『清涼舒爽』。|
|nah涼|閃涼siám-liâng。|
|phò-tāu|破豆，開講。|
|椅phēng|『椅子的靠背』。|
|椅koaiⁿ|『椅子的橫木』。|
|榫頭|Sún-thâu，木工接合處，凸出為榫頭，凹入為榫khang。|
|ân-thán|『堅固緊密接合』。|
|chiâⁿ勇|『非常堅固』。|
|辦公伙á（pān-kong-hé-á），辦家伙á（pān-ke-hóe-á）|『辦家家酒』。|
|teh定|Teh-tiāⁿ，『訂婚的時候，男方付出聘金或者贈送飾物為憑證』。|
|phoa̍h鍊手指|Phoa̍h-liān chhiú-chí，『項鍊戒指』。|
|大身大命|有身大腹肚，一人二性命，需要特別照顧侍候。|
|thiap|貼，『墊』。|
|pe飯|『用筷扒飯』。|