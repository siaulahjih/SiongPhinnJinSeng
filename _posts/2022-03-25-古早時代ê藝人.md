---
chapter: 第3章——作田人生活記事
title: 25. 古早時代ê藝人
author: Siau Lah-jih
date: 2022-03-25
category: chheh
layout: post
toc: true
---

# 古早時代ê藝人
> **Kó͘-chá Sî-tāi ê Gē-jîn**

![](../too5/17/17-24-15獅頭.jpg)
Khah早農業社會，無siáⁿ娛樂，無chhan像現此時電視開--leh to̍h有gī-niū thang看。
M̄-koh古早時代，各庄頭有chiok chē曲館、拳頭館、獅陣，所pái便nā庄--裡有活動，lóng是鬧熱滾滾，技藝盡展，ta̍k-ê相爭看，斯當時有siáⁿ鬧熱thang看？咱下面to̍h詳細來說分明。


# 1. 拳頭館 
> **Kûn-thâu-koán**

一甲子前gín-á時代，阮崁頂庄有金龍先教子弟（團）北管，A-jiông師開館教拳頭，另外mā有獅陣。每pái nā有鬧熱攤，崁頂庄ê陣頭lóng是比人khah chhia-iāⁿ。

A-jiông師教ê拳頭是ngē拳，除了進、退、跳、踢、走、閃以外，koh有教刀鎗棍棒，對打比武，hêng-kong（行功）teh石lún，學有起ê少年家á真chē。

Ē記得早期每年lóng有舉辦鎮運動會，除了學校機關，iáu有各庄頭mā ē組隊參加。運動會soah，崁頂庄義英館獅陣配合拳頭館師兄弟，沿路行沿路停，tn̄g-tio̍h店頭有人放炮á to̍h開始lāng獅表演趁紅包。Lāng獅是tú起鼓，sòa--落-去是phah拳頭ê真功夫ngē tú ngē，lāng槌á是展手尾力，行拳步免家私，行功ē-sái-tit teh石lún，mā ē-sái-tit kō͘桂竹á頭hám到pit做pêng；iáu有鉤鐮對藤牌，he tò手藤牌正手刀ê  kioh-siàu，看m̄-sī-sè to̍h ē土腳chhia-pùn-táu。硬拳特技盡展，pho̍k-á聲、炮á聲響連天，紅包1大包1大包一直來，轉到崁頂庄已經8-9點。

拳頭館ê各種家私武器，雖bóng是表演用，卻是真實武器。
![](../too5/17/17-24-1拳頭館.jpg)

2022年5月，崁頂庄Pò͘家拳老師傅蕭家再江武良指導lāng槌á。

Káu-chan-á（九層á）柴chiⁿ--ê，雙手la̍k槌á頭，利用手尾力lāng ho͘槌á尾sìm--leh sìm--leh，展現行功工夫。Mā有取he直koh大kho͘ ê chhêng-á氣根，lāng--起-來khah ē sìm。
![](../too5/17/17-24-14槌仔.jpg)

## 1-1. 藤牌kap雙Gán
> **Tîn-pâi kap Siang-gán**

真正藤牌是藤pīⁿ--ê，sió-khóa sêng龜殼，ē-tàng chhia-pùn-táu péng-liàn狗á。圖片chit-kâi是竹笠á形，bē-tàng péng-liàn狗á。
![](../too5/17/17-24-2拳頭館.jpg)
![](../too5/17/17-24-3拳頭館.jpg)

## 1-2. 關刀kap大刀
> **Koan-to kap Tōa-to**

重量級武器，需要手尾力kap技術。
![](../too5/17/17-24-4拳頭館.jpg)

## 1-3. 鉤鐮
> **Kau-liâm**

Ē-tàng像chhiuⁿ（鎗）用lak--ê，mā ē-sái-tit用鉤--ê。
![](../too5/17/17-24-5拳頭館.jpg)

## 1-4. 刀
> **To**

1-pêng刀kheng 1-pêng刀肉。M̄是劍，拳頭館無用劍。
![](../too5/17/17-24-6拳頭館.jpg)

## 1-5. 鐵Cha̍h
> **Thih-cha̍h**

三叉、尖尾、柴柄，有掛圓kho͘-á形鐵kho͘，lāng--起-來ē lia̍k-lia̍k叫，增加鬧熱驚險ê氣氛。
![](../too5/17/17-24-7拳頭館.jpg)

## 1-6. 丈二槌á
> **Tn̄g-jī-thûi-á**

Káu-chan-á（九層á）柴chiⁿ--ê，雙手la̍k槌á頭，利用手尾力lāng ho͘槌á尾sìm--leh sìm--leh，展現行功工夫。Mā有取he直koh大kho͘ ê chhêng-á氣根，lāng--起-來khah ē sìm。

![](../too5/17/17-24-8.jpg)
![](../too5/17/17-24-9槌仔.jpg)
![](../too5/17/17-24-10槌仔.jpg)
![](../too5/17/17-24-14槌仔.jpg)

# 2. 獨輪車
> **To̍k-lián-chhia**

技術團表演家私，騎獨輪車算是chiâⁿ普遍ê表演方式，展現平衡ê功夫。無馬角á，無腳擋手擋，完全靠雙腳雙手kap尻川phé ê ngiú-tōng，保持平衡平棒做進前退後動作。

虎骨是活動--ê，ē-tàng thùi換、a̍h是接長，thang做無kāng款koân度ê表演。

![](../too5/17/17-6-1獨輪車.jpg)
![](../too5/17/17-6-2獨輪車.jpg)
![](../too5/17/17-6-3獨輪車.jpg)

# 3. 走唱 
> **Cháu-chhiàng**

「有緣無緣，ta̍k-ê來做夥，燒酒lim--一-杯，ho͘ ta--lah！Ho͘ ta--lah！」聽tio̍h金門王--ê kap李炳輝1-ê彈gí-tah，1-ê chhi̍h手風琴，唱「流浪到淡水」，咱ē講hit種tī飯店、夜總會娛樂場所唱歌趁食ê方式，號做Na-gá-sih走唱。

「走唱」藝人除了一支真gâu唱歌ê嘴以外，lóng ē phāiⁿ一支kah手方便ê樂器。Chit-mái tī街頭表演--ê叫做「街頭藝人」，古早有走江湖賣藥王祿仙唱七字á、乞食唱歌講好話一家一口灶pun食pun錢過生活。

Gín-á時bat看過挽嘴齒--ê挨bai-ó͘-lín娛樂人客；看過2-ê cha-bó͘乞食，1-ê目金--ê用竹棍á牽1-ê青盲--ê四界kā人分，青盲--ê ná彈月琴ná唱歌á ná講好話，無輸chit-mái ê藝人。

## 3-1. 三絃kap月琴
> **Sam-hiân kap Goe̍h-khîm**

三絃，有3條絃á線，ē-tàng獨奏mā ē-sái-tit合奏，tī走唱界多數做伴奏用，ka-tī ná彈ná唸ná唱。

月琴，ē-tàng獨奏ē-tàng合奏，歌á先唱歌á（七字á）khah捷是月琴主奏，配一支大管絃挨反管做伴奏。古早乞食，有ê ē用彈月琴唸歌hō͘人聽、講好話kā人分（錢、食物），m̄-chiah月琴mā號做乞食琴。

![](../too5/17/17-30-1走唱.jpg)
![](../too5/17/17-30-2走唱.jpg)

## 3-2. 手風琴
> **Chhiú-hong-khîm**

![](../too5/17/17-30-3走唱.jpg)
![](../too5/17/17-30-4走唱.jpg)

這是西洋樂器，是比較現代化ê樂器，ē-tàng奏出流行音樂，主奏主唱伴奏ē-sái-tit 1人包辦，演奏變化多端，to̍h親像kā 1台風琴phāiⁿ tiàm身軀kāng款，非常方便。

手風琴，1-pêng是鍵盤，彈主旋律，另外1-pêng是有規則排列ê鈕á，ē-tàng chhi̍h和音，蛇腹形ê風櫃箱靠雙手khiú ha̍p chhun kiu ê變化產生節奏長短緊慢ê旋律，非常好聽。

# 4. 報馬á
> **Pò-bé-á**

報馬á是媽祖出巡ûn-chng（繞境）se̍h街陣頭之一，負責通知信徒，「媽祖ûn-chng陣頭tit-boeh來--à」，打扮特別笑詼。

頭戴清朝官帽，掛無仁烏kheng目鏡，留兩撇嘴鬚，身穿鋪棉裘，tò腳穿草鞋、pih褲腳、貼膏藥，正腳thǹg赤腳，腰結hun袋kap hun吹，taⁿ 1-ê擔頭，頭前是銅鑼，後壁掛豬腳、韭菜、酒壺，koh chah一支紙雨傘，行tī陣頭siāng頭前，媽祖婆--ā iáu未到，報馬á銅鑼聲已經khoaihⁿ khoaihⁿ khoaihⁿ khoaihⁿ 、khoaihⁿ khoaihⁿ khoaihⁿ khoaihⁿ，報hō͘善男信女眾人知。

## 4-1. 報馬仔ê穿插
> **Pò-bé-á ê Chhēng-chhah**

3月23日媽祖生，天氣iáu真涼冷，需要穿khah燒--leh。衫身內裡中央鋪棉á ê寒天衫，有䘼是鋪棉裘，無䘼是鋪棉䘥á。

![](../too5/17/17-16-5報馬仔.jpg)
![](../too5/17/17-16-1鋪棉䘥仔.jpg)
![](../too5/17/17-16-2䘥仔鋪棉.jpg)
![](../too5/17/17-16-3報馬仔.jpg)

目鏡、嘴鬚是打扮用--ê。目鏡免鏡仁，嘴鬚kap鼻á黏做夥。
![](../too5/17/17-16-4報馬仔.jpg)

## 4-2. Pò-pé-á ê另外一種意思
> **Pò-pé-á ê Lēng-gōa Chi̍t-chióng Ì-sù**

細漢讀冊時代，nā有同學走去kā老師偷講he無ài hō͘老師知影ê消息、tāi-chì，m̄管是好tāi-chì a̍h是pháiⁿ tāi-chì，阮lóng ē講hit ê同學是「Pò-pé-á」。Hèng做「Pò-pé-á」ê同學，ta̍k-ê lóng真無ài kap伊鬥陣，驚做祕密hō͘伊漏洩。

「Pò-pé-á」to̍h是華語『打小報告』ê意思，mā有人講做「Jiàu-pê-á」。台語jiàu-pê-á原來是jiàu-chiūⁿ ê家私，竹á ut--ê，koh號做put-kiû-jîn（不求人），華語講做『如意』。「Pò-pé-á」、「Pò͘-bé-á（布馬á）」、「Pò-bé-á（報馬á）」互相有關連，m̄-ku含意無siáⁿ kāng款。

## 【Lah-jih台灣俗語】
「三--月siáu媽祖。」媽祖生（日）tī太陰曆3月23。

# 5. 註解
> **Chù-kái**

|**詞**|**解說**|
|九層á|Káu-chan-á，『青剛櫟』。|
|gí-tah|ギタ ，Guitar，『吉他』。 |
|na-gá-sih|走唱（ながし），四界唱歌趁錢ê藝人。|
|bai-ó͘-lín|バイオリン，Violin，『小提琴』。|
|pīⁿ|『編織』。|
