---
chapter: 第4章——作田人Khiā家記事
title: 15. Li-li Khok-khok ê家庭用具
author: Siau Lah-jih
date: 2022-04-15
category: chheh
layout: post
toc: true
---

# Li-li Khok-khok ê家庭用具
> **Li-li Khok-khok ê Ka-têng Iōng-kū**

![](../too5/16/16-8-4蠓仔水濺a.jpg)

# 1. 木屐
> **Ba̍k-kia̍h**

木屐mā號做柴屐，削木材合腳蹄，釘樹奶皮á做耳，是1950年代進前田庄人ê柴鞋、柴拖á鞋。罕得有鞋thang穿ê作穡人，木屐是無閒一工歇睏後ê腳蹄。一工穡頭結束，腳手面洗洗--leh mā tio̍h洗腳chiah ē-tàng chiūⁿ眠床睏眠，洗腳後to̍h ài穿geh-tah （木屐）。

國校出業進前，穿無超過2雙布鞋，穿布鞋ê機會tī過年，去阿姑、阿姊、親chiâⁿ tau kap學校遠足，chhun--ê lóng是thǹg赤腳。暗頓食飽洗腳洗清氣to̍h ē穿木屐，穿木屐去看戲看鬧熱、看王祿á，a̍h是月光暝gín-á伴招thit-thô，無節目to̍h是準備chiūⁿ眠床o͘ⁿ-o͘ⁿ睏，腳nā無洗，序大人bē允准你去睏。

庄腳人ê木屐khah chē是ka-tī chhò柴ka-tī thâi，二兄真gâu thâi木屐，苦楝á柴、樟á柴是材料，用柴刀chām，chiah koh用刀á修，木屐耳chhōe he害車輪ê樹奶，a̍h是khioh he bē用--得ê皮帶，古早hit-lō ga-là-suh皮帶chiâⁿ好用，鉸2節hô腳用釘á釘好勢，to̍h是1雙「khiáu khiáu khiáu khiáu」ê木屐，人未到聲先到，to̍h是穿木屐趣味，聽tio̍h木屐聲，to̍h知影有人leh來，koh知影是siáⁿ-mih人。

除了合腳形ê皮á耳木屐，mā有hit-lō三耳á木屐，四角長liâu形，有3-kâi khang，用棕毛pīⁿ成Y字型ê耳，親像chit-mái ê『夾腳拖』，不過khah少人穿，用腳指頭á giap--leh ē疼bē慣勢，穿--起-來淡薄á sêng日本人。
![](../too5/16/16-8-1木屐柴屐.jpg)  
![](../too5/16/16-8-2木屐.jpg)
![](../too5/16/16-8-2a木屐柴屐.jpg)

# 2. 蚊á水Chōaⁿ
> **Báng-á-chúi-chōaⁿ**

古早木蝨、ka蚤kài chē，藏tī長頭毛內ê蝨母mā bē少，因為寄生tī人ê身--上，只好用蝨篦pìn，用手lia̍h，無to̍h用藥á thāu，1965年代家家戶戶噴DDT，殺死無數蟲thōa，m̄-koh ē飛ē bih ê蚊蟲，猶原bē斷根，boeh睏進前tio̍h ài pōaⁿ蚊nê蚊罩，nā是tn̄g-tio̍h蚊á chē到póe-bē離，蚊á水siāng應效。蚊á水tio̍h倒入去蚊á水chōaⁿ管á內，chiah ē-tàng chōaⁿ出霧狀。

蚊á水chōaⁿ是一支風聚á黏tī 1-kâi銅管á，銅管á貯蚊á水，有嘴á kap風聚á出口成90°，風聚á nā連sòa聚風，因為氣壓「壓力差」ê因素，to̍h ē kā銅管á內ê蚊á水噴出霧狀。
![](../too5/16/16-8-3蠓仔水濺忠義.jpg) 
![](../too5/16/16-8-4蠓仔水濺17陳慶芳.jpg)

# 3. Chhéng-thûn用ê家私
> **Chhéng-thûn Iōng ê Ke-si**

Tn̄g-tio̍h過年厝內大piàⁿ掃，厝頂kài chē蜘蛛絲kap ian-thûn（煙thûn），取一支細支竹篙，竹篙尾pa̍k稻草tān ê chhéng-á，to̍h ē-tàng chhéng掃清氣。有人pa̍k掃帚mā是方便，總--是掃帚掃土腳，nā是chhéng掃灶腳、公媽廳to̍h m̄-thang用掃帚。
![](../too5/16/16-8-5筅仔.jpg)
![](../too5/16/16-8-5a筅仔.jpg)


# 4. 火烘
> **Hóe-hang**

寒天寒sih-sih，竹管厝全縫，無chhu被，身穿koh少，án-chóaⁿ過冬？日--時nà日花á，烘火pû-á，烘烘爐火，暝時to̍h用火籠、火烘。

火烘是hûi-á做，有蓋，內面khǹg火炭火，眠床頂烘火比較khah安全。有錢人chiah有ê享受。
![](../too5/16/16-8-6火烘瓷仔.jpg) 
![](../too5/16/16-8-7火烘.jpg) 
![](../too5/16/16-8-8火烘.jpg)


# 5.  火籠
> **Hóe-lang**

竹á pīⁿ ê火hang叫做火籠，內面有粗hûi khaⁿ-á，ē-tàng khǹg火炭火，有kōaⁿ耳，雙手弓tiàm耳內烘手，khǹg tiàm腳縫下，5-60歲老歲á人，1人1-kha，燒烙ê寶貝。暗時眠床棉被冷ki-ki，火籠om被內，溫燒了後ē記得kā火籠kōaⁿ走，to̍h chiâⁿ好睏眠。M̄-thang貪tio̍h燒hōm-hōm m̄-kam kōaⁿ走to̍h睏--去，燒tio̍h棉被是好ka-chài，nā引起火燒厝to̍h悽慘tāi。
![](../too5/16/16-8-9火籠陳慶芳.jpg)
![](../too5/16/16-8-10火籠.jpg)
![](../too5/16/16-8-11火籠.jpg)
![](../too5/16/16-8-12火籠卓瓊幸.jpg)
![](../too5/16/16-8-12a火籠.jpg)

# 6. 掃梳kap掃帚
> **Sàu-se kap Sàu-chhiú**

用桂竹細支竹gím-á pa̍k ê掃帚，號做掃梳，掃埕曝粟，掃草hiūⁿ，厝外掃樹葉、土米沙，快速方便。新掃梳有人用來童乩作法nâ-cha̍h寶劍刺球法器，舊掃梳ê掃梳gím-á是古早爸母教gín-á ê家法，飼牛gín-á趕牛ê牛sut-á。
![](../too5/16/16-8-13掃梳陳松雄.jpg) 
![](../too5/16/16-8-14掃梳陳松雄.jpg)


厝內掃土腳用掃帚，輕省liú-lia̍h，棕pa̍k--ê khah勇，mā有用菅蓁á花，siāng捷看--tio̍h-ê是kō͘掃帚草pa̍k--ê。古早人勤儉khioh-si̍p，一支掃帚掃kah boeh ui--去ê掃帚lûi-á mā m̄-kam hiat-ka̍k。
![](../too5/16/16-8-15掃帚.jpg) 
![](../too5/16/16-8-16掃帚.jpg)


掃帚草正確學名叫『地膚』
，以早彰化福興鄉西勢村有人專門種掃帚草pa̍k掃帚來賣，chiâⁿ做一種產業。
![](../too5/16/16-8-17掃帚.jpg)

# 7. 註解
> **Chù-kái**

|**詞**|**解說**|
|chhun--ê|『剩下的』。|
|柴頭木koe̍h|Chhâ-thâu ba̍k-koe̍h，『木頭木材』。|
|thâi|『殺』，台語人ê thâi，thâi雞／鴨，thâi扁擔／kan-lo̍k，相thâi，giâ刀á創作ê意涵。Nā是講sat，to̍h hām華語ê『殺』kāng意思。|
|hô腳|Hô-kha，『符合腳的大小尺寸』。|
|四角長liau形|Sì-kak tn̂g-liau-hêng，『長方形』。|
|眠床|Bûn-chhn̂g／Bîn-chhn̂g，安眠an-bîn，眠夢bîn-bāng。|
|斑芝樹|Pan-chi-chhiū，『木棉樹』。|
|thǹg赤腳|Thǹg-chhiah-kha，『打赤腳』。|
|王祿á|Ông-lo̍k-á，『行走江湖，以賣藥、賣藝為生的人』。|
|3-kâi khang|『三個洞』。|
|geh-tah|日來詞，げた ，木屐。|
|ga-là-suh|ガラス ，玻璃。|
|pōaⁿ蚊nê蚊罩|Pōaⁿ-báng，『用拂塵將蚊蟲趕出』。 Nê báng-tà，『掛蚊帳』。|
|póe-bē離|『趕都趕不完』。|
|chhu被|『墊被』。|
|nâ-cha̍h|『攔截』。|
|hiat-ka̍k|『丟掉』。|