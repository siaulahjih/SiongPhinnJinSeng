---
chapter: 第4章——作田人Khiā家記事
title: 2. 早期農村ê各式厝宅
author: Siau Lah-jih
date: 2022-04-02
category: chheh
layout: post
toc: true
---

# 早期農村ê各式厝宅
> **Chá-kî Lông-chhoan ê Kok-sek Chhù-the̍h**

![](../too5/15/15-3-38正身護龍.jpg)

古早庄腳人起厝有磚á厝、竹管厝、土墼厝，磚á厝khah勇khah堅固，m̄-koh磚á tio̍h-ài開錢買，sàn赤人tio̍h chhò ka-tī厝後ê刺竹來起竹管厝，竹管厝lāng風，壁路全縫，寒--人寒死人。有人ē挖土，印土墼來起土墼厝，cha̍h風koh ē防niáu鼠蟲thōa侵入，寒天燒烙，熱天比磚á厝khah涼。

厝宅樣式ê變化，早期是建材方便取得ê竹á，土，hm̂-á，通起造竹管厝，土墼厝，後--來tòe時代進步，磚á，瓦漸漸普遍，to̍h開始有瓦厝，磚á厝，以下咱ta̍k項詳細來紹介。


# 1. 竹管厝
> **Tek-kóng-chhù**

土質地基，柱á位thiap石頭a̍h是khōng紅毛土，風頭壁、前後壁tó͘是刺竹管鑿khang穿橫管，竹管有直有曲，需要tiàm門口埕土面khǹg平先做記號，鑿khang khau目了後chiah koh tiàm土腳穿管，然後chiah扛去地基tàu好勢，完成厝殼。厝殼tàu好勢chiah khòe中脊楹kap楹á‥‥‥。（Lah-jih gín-á時代tī門口埕看過一pái ê記智。）

門是竹篾á門，窗有柴kheng玻璃窗，有ê kan-nā有竹á koaiⁿ無玻璃。竹屏壁tó͘糊爛土攪牛屎紙棉粗糠，罕得抹石灰。因為竹管枝骨無木材tēng-pak ngē-chiāⁿ，厝蓋用khah粗竹篾a̍h是菅蓁骨做at-á，khàm蔗ha̍h-á、茅á草、稻草，a̍h是khàm鉛phiáⁿ。

厝頂nā是khàm白甘蔗ê蔗ha̍h-á a̍h是茅á草，ē-tàng擋3冬，材料需要開錢買。Nā是khàm稻草，免開錢，kan-nā ē-tàng擋1冬，明年to̍h ài koh khàm 1-têng。Khàm鉛phiáⁿ擋khah久，m̄-koh tn̄g-tio̍h落雨，phin-phin-phiang-phiang有夠吵。
![](../too5/15/15-3-1竹管厝.jpg)
![](../too5/15/15-3-1a竹管厝.jpg)
![](../too5/15/15-3-1b竹管厝.jpg)
![](../too5/15/15-3-37石碖蔡滄龍.jpg)
![](../too5/15/15-3-36竹管厝蔡滄龍.jpg)
![](../too5/15/15-3-40竹管厝蔡滄龍.jpg)
![](../too5/15/15-3-2.jpg)
![](../too5/15/15-3-2a竹管厝篦仔壁.jpg)
![](../too5/15/15-3-3草厝.jpg)
![](../too5/15/15-3-4草厝.jpg)

竹管á厝內部。
![](../too5/15/15-3-5竹管厝.jpg)

## 1-1. 籐釘引
> **Tîn-teng-ín**

Khàm蔗ha̍h-á khàm hm̂-á（茅á）、稻草，需要厚度kap tiâm-cha̍t，tio̍h用籐篾á pa̍k ân，khàm厝師傅kā籐篾á穿過厚厚厝蓋，to̍h用籐釘引鉤，he固定蔗ha̍h-á稻草ê籐篾á to̍h是籐釘。

竹管厝門縫壁縫kài通風，蚊蟲貓á niáu鼠出入kài自由，熱--人是khah涼，寒天是冷sih-sih，北風一下吹，破棉被擋bē-tit霜風冷ki-ki，寒kah哺豆á gī-gī-chun。
Piàⁿ番薯kui大堆，thūn tiàm土質眠床腳，無張持，眠床縫koh ē soan出番薯藤。
![](../too5/15/15-3-6籐釘引.jpg)
![](../too5/15/15-3-6a籐條引忠義.jpg)

# 2. 土墼厝
> **Thô͘-kat-chhù**

壁tó͘用土墼gih thia̍p ê厝間，to̍h號做土墼厝。Tī hit-lō無冷氣無電風ê時代，tòa-tī土墼厝內，寒--人燒ho，熱--人涼爽。

土墼厝除了門窗，土腳tau khah少khang縫，蚊蟲khah少侵入。土墼驚tâm驚水，低水厝地khah無適合，而且土墼壁水裙所在siāng好是gih磚á khōng紅毛土。

教育部辭典：『土塊、土磚。將泥土加水再拌入切碎的稻草，放入模具中用力壓實，即成土塊，不需窯燒。早期常以此為建材，代替較為價昂的磚塊』。
![](../too5/15/15-3-7a塗墼厝黃正舜.jpg)
![](../too5/15/15-3-8塗墼厝.jpg)
![](../too5/15/15-3-9塗墼厝.jpg)
![](../too5/15/15-3-10塗墼厝.jpg)
![](../too5/15/15-3-10a塗墼厝.jpg)
![](../too5/15/15-3-10b塗墼厝.jpg)

# 3. 印土墼kap家私紹介
> **Ìn Thô͘-kat kap Ke-si Siāu-kài**

土墼原料是土+稻kó（切短）+粗糠攪水，lām-lām做夥poān-poān ho͘ chiâu，khǹg入去土墼模，chhi̍h ho͘ cha̍t，軟日曝ta，to̍h是一塊土墼，比磚á加真大塊，m̄免磚á窯燒。土、稻稿、粗糠、水，免本免料，kan-nā需要人工kap印土墼ê家私。

||**印土墼照步來**|
|一|鐵phah ê Chhiau-poe chhiau土kap稻草粗糠ho͘ chiâu。|
|二|Chhiau好ê料khǹg入去土墼模。|
|三|Hám-á hám土ho͘ tiâm-cha̍t。|
|四|用鋼線刀kā phòng出平面部份liô掉，ho͘四角四角。|
|五|軟日曝ta，土墼完成！|

土墼驚tâm、驚濕，所以土墼厝外壁水裙所在，tio̍h-ài加抹1-iân紅毛土，風頭壁koh khah需要kui ê壁tó͘抹1-iân紅毛土。
![](../too5/15/15-3-7塗墼壁.jpg)


## 3-1. 鐵Phah ê Chhiau-poe
> **Thih Phah ê Chhiau-poe**

土墼原料是土+稻kó（切短）+粗糠攪水，boeh lām-lām做夥poān-poān ho͘ chiâu，力頭tio̍h-ài飽，tio̍h雙手giâ chhiau-poe khah好做khang-khòe。
![](../too5/15/15-3-16.jpg)

## 3-2. 土墼模
> **Thô͘-kat-bô͘**

分四角形ê柴kheng kap底座，kheng kap座有陰陽溝chô bā-bā sio-kap。底座khǹg土腳，柴kheng khǹg-tiàm底座面頂，sòa--落hē土墼土，用一支柴hám-á hám ho͘ tiâm-cha̍t（沉實），chiah koh用鋼線刀ùi面頂liô--過，phóng去平坦ê門埕，因為底座有柄，一手giâ柄，一手tháⁿ柴kheng，出力péng過來khap tiàm土腳，輕輕á kā模kheng提--起-來，軟日曝ta to̍h是一塊土墼。
![](../too5/15/15-3-16a塗墼.jpg)
![](../too5/15/15-3-17塗墼模.jpg)

土墼有大細塊，土墼模mā有大細kâi。
![](../too5/15/15-3-18塗墼模.jpg)

## 3-3. 柴Hám-á
> **Chhâ Hám-á**

土墼土khǹg tī土墼模內面，需要kòng ho͘ tiâm-cha̍t。
Chit種造型ê家私，tio̍h講「hám-á」，m̄是kòng槌á。
![](../too5/15/15-3-15.jpg)

## 3-4. 鋼線刀
> **Kǹg-sòaⁿ-to**

一支ná牛擔ê柴弓á，雙頭pa̍k一條鋼線，需要keng ân-ân，ùi土墼模頂面koeh--過，土墼ê頂面to̍h ē平坦，土墼土iáu未ta，chit條鋼線to̍h ná像刀ka liô--過。
![](../too5/15/15-3-16.jpg)

> **註：鋼線刀、柴hám-á、chhiau-poe、土墼模底座。（蕭平治號名）**


# 4. 瓦厝
> **Hiā-chhù**

一般來講，厝頂khàm瓦to̍h是瓦厝，瓦有安全瓦kap本島瓦，早期ê瓦厝khah chē khàm本島瓦，後--來lóng是khàm安全瓦。
![](../too5/15/15-3-20瓦厝.jpg)
![](../too5/15/15-3-20a.jpg)
![](../too5/15/15-3-21磚仔瓦厝.jpg)
![](../too5/15/15-3-39瓦厝蔡滄龍.jpg)

## 4-1. 本島瓦
> **Pún-tó-hiā**

本島瓦mā講做台灣瓦，是古早好額人起ê紅瓦厝厝瓦，kap磚á窯kāng款，經過瓦窯燒製，有紅色有烏色，是一塊薄薄am-am ê瓦phòe，所以mā號做薄瓦。
![](../too5/15/15-3-24本島瓦許國寬.jpg)

## 4-2. 安全瓦
> **An-choân-hiā**

用紅毛土攪沙印模製造ê厝瓦，比本島薄瓦khah勇，號做紅毛土瓦a̍h是講做安全瓦。4-50年前起ê瓦厝大部份khàm安全瓦。
![](../too5/15/15-3-26安全瓦.jpg)
![](../too5/15/15-3-27安全瓦.jpg)

## 4-3. 石棉瓦
> **Chio̍h-mî-hiā**

施工方便快速，價siàu便宜，有1-chām-á足時行，tú tio̍h大風颱，接載bē-tiâu，to̍h khah無人用。

壁tó͘抹白色石灰，總--是比牛屎色khah好看。
![](../too5/15/15-3-28.jpg)

## 4-4. Khōng水裙
> **Khōng Chúi-kûn**

Tòa竹管厝是因為無錢，粒積有chhun to̍h cháⁿ下koe̍h壁tó͘ gih磚á khōng紅毛土，號做khōng水裙，厝頂mā ē-tàng khàm瓦，án-ni to̍h變成瓦厝。

Khōng水裙ê竹管厝，土腳khah無khang-khang縫縫，khah無niáu鼠蟲thōa出出入入，寒--人mā khah bē鑽入冷風。
![](../too5/15/15-3-29竹管厝.jpg)

# 5. 磚á厝
> **Chng-á-chhù**

錢水chē ê好額人，起厝材料是紅磚壁tó͘，khàm安全瓦，厝內、gîm-chîⁿ khōng紅毛土，瓦厝、磚á厝lóng ē-sái-tit講，堅固安全m̄驚風雨koh氣派。樑柱門窗看錢額決定，有額用木材，省錢竹管紅毛土to̍h好。
![](../too5/15/15-3-30a慶餘堂.jpg)
![](../too5/15/15-3-30磚仔瓦厝.jpg)
![](../too5/15/15-3-31磚仔厝.jpg)

# 6. 註解
> **Chù-kái**

|**詞**|**解說**|
|楹á|厝蓋ê橫樑。|
|cha̍h風|『遮風』。|
|thiap石頭|『墊石頭』。|
|哺豆á gī-gī-chun|『冷到牙齒似嚼豆子嘎嘎作響，身體一直顫抖』。|
|薄薄am-am|親像魚鱗、指甲形狀。|
|瓦phòe|Hiā-phòe，『瓦片』。|
|cháⁿ下koe̍h|『把下半截剁掉』。|
