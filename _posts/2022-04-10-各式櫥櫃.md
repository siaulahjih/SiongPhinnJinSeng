---
chapter: 第4章——作田人Khiā家記事
title: 10. 各式櫥櫃
author: Siau Lah-jih
date: 2022-04-10
category: chheh
layout: post
toc: true
---

# 各式櫥櫃
> **Kok-sek Tû-kūi**

![](../too5/16/16-3-3桌櫃仔.jpg)
櫃、櫃á，有櫃to̍h有櫃thoah，是貯物khǹg衫褲ê箱á，古早lóng是木材kap-choh。傳統嫁娶禮俗，櫃á是新娘重要嫁妝，「好pháiⁿ粿tio̍h ài ē甜；好pháiⁿ cha-bó͘ tio̍h ài ē生。」傳宗接代生湠是古早人ê傳統思想kap向望。櫃kap cha-bó͘人有身kòa-kūi/kōaⁿ-kūi kāng音，是新娘重要嫁妝。櫃，有兩斗櫃、三斗櫃、五斗櫃，iáu有桌櫃，其中嫁妝khah chē是五斗櫃kap桌櫃。

# 1. 五斗櫃
> **Gō͘-táu-kūi**

五斗缸貯五斗米是米甕，貯五斗水是醃缸。五斗櫃是有5-ê櫃thoah，細thoah掛鎖khǹg幼粒物，大thoah貯衫á褲，傳統「五子登科」是作穡人眠夢ê期待，取一字「吉」--字，tio̍h倚壁邊khǹg，m̄-thang khǹg-tiàm窗á門腳，chiah-bē失財，這是傳統khiat-chiat。
![](../too5/16/16-3-1五斗櫃.jpg)
![](../too5/16/16-3-2五斗櫃.jpg)
![](../too5/16/16-3-3a五斗櫃.jpg)

# 2. 桌櫃á
> **Toh-kūi-á**

綜合桌kap櫃ê功能，bē siuⁿ koân ē-tàng khǹg細形鏡台、滾水罐⋯，桌櫃á內ē-tàng khǹg衫褲，koh有櫃thoah ē-tàng khǹg幼粒物件貴重物件。Siāng重要是有櫃（thoah），表示新娘ē生ē kōaⁿ-kūi（大腹肚），傳宗接代ê意義重大。Chit款桌櫃á是日本時代祖媽siāng讚ê嫁妝，hi-nó͘-khih柴料kap-choh，漆料花紋樸素，銅質thoah-khian kap鎖匙鎖頭，非常珍貴，chiâⁿ做古董家具。
![](../too5/16/16-3-4桌櫃仔4.jpg)
![](../too5/16/16-3-5桌櫃仔.jpg)
![](../too5/16/16-3-6桌櫃.jpg)
![](../too5/16/16-3-7桌櫃仔.jpg)
![](../too5/16/16-3-8桌櫃.jpg)
![](../too5/16/16-3-8d桌櫃仔.jpg)
![](../too5/16/16-3-8a桌櫃仔.jpg)

# 3. Khàm頭櫃
> **Khàm-thâu-kūi** 

櫃是貯物ê櫥、箱，桌櫃有thoah有門；khàm頭櫃是ùi頂面khàm蓋ê櫃á。

Chit隻khàm頭櫃kài特別，m̄-nā形體súi，掀蓋khàm蓋lóng ē發出「oăiⁿ」ê幼幼聲音，有提醒主人防賊偷注意ê作用。
![](../too5/16/16-3-8b崁頭櫥.jpg)
![](../too5/16/16-3-8c崁頭櫥.jpg)

# 4. 衫á櫥
> **Saⁿ-á-tû**

古早新娘嫁妝ê柴頭木koe̍h to̍h是柴料ê桌椅、衫櫥thàng-suh、櫃á、桌櫃，全是松蘿上等木材kap-choh。衫á櫥除了櫃thoah，koh有吊西裝洋裝ê khang格，貯幼粒物ê內thoah、暗thoah，衫á櫥內外有掛玻璃鏡，m̄是boeh畫妝，是為tio̍h方便照鏡穿插，cha-bó͘人愛súi，梳妝打扮、穿插好勢，lóng是需要玻璃鏡內chia看hia chîn，感覺有合身份，感覺滿意，chiah敢出門。

因為有鏡，bē-sái-tit kap眠床相對，m̄是迷信，是驚做暝時精神無頭神時，hiông-hiông影tio̍h鏡內ê ka-tī驚--tio̍h。
![](../too5/16/16-3-9衫仔櫥李.jpg) 
![](../too5/16/16-3-10衫仔櫥恆.jpg)
![](../too5/16/16-3-11衫仔櫥四嫂.jpg)
![](../too5/16/16-3-12衫仔櫥陳正雄.jpg)
![](../too5/16/16-3-13衫仔櫥德東.jpg)
![](../too5/16/16-3-14衫仔櫥李.jpg)
![](../too5/16/16-3-15衫仔櫥四嫂.jpg)

# 5. 註解
> **Chù-kái**

|**詞**|**解說**|
|thàng-suh|日來詞，たんす，『衣櫥』。|
|眠床|Bûn-chhn̂g／Bîn-chhn̂g，安眠an-bîn，眠夢bîn-bāng。|
|hi-nó͘-khih|ひのき，台灣扁柏『檜木』。|
|松蘿|Siông-lô，台灣扁柏kap紅檜有人講做松蘿。|
