---
chapter: 第1章——作田人田園紀事
title: 13. 曝粟家私紹介
author: Siau Lah-jih
date: 2022-01-13
category: chheh
layout: post
toc: true
---

# 曝粟家私紹介
> **Pha̍k-chhek Ke-si Siāu-kài**

![](../too5/04/4-7-2.掃梳.jpg)

# 1. 曝粟心情
> **Pha̍k-chhek Sim-chêng**

日頭赤iāⁿ-iāⁿ，猛日曝粟khah快ta，作田阿兄m̄驚曝烏，thǹg-pak-theh kō͘ pê-put 1-lêng盤過1-lêng，m̄驚大粒汗細粒汗一直piàⁿ，kan-nā驚he西北雨、烏腳西南大雨m̄知tang時ē踏腳到；nā是作田阿嫂來曝粟，頭戴瓜笠koh pa̍k花á布包袱巾，手kiáu腳kiáu包密密，kāng款1-lêng 1-lêng pê--過-來，等15分鐘半點鐘後，koh kā 1-lêng 1-lêng pê--過-去，腰痠背疼ka-tī知，m̄免siáⁿ人來理解。
![](../too5/04/4-11-1.曝粟.jpg)

# 2. 曝粟家私紹介
> **Pha̍k-Chhek Ke-si Siāu-kài**

曝粟時，大拖pê大堆，Pê-put pê細堆，鉛線jiáu-á pê-jiáu-á jiàu草hiūⁿ，kám-ô͘ lāng草hiūⁿ，sòa--lo̍h-khì篩á koh再thai 1遍，篩--出來ê粟á koh倒去粟堆曝。

## 2-1. 大拖
> **Tōa-thoa**

粟á nā chē，to̍h用大拖pê粟堆，一人hōaⁿ大拖用lu--ê，兩人giú索á用giú--ê，開粟堆曝粟，收粟堆khàm稻草，用大拖拖chiah ē緊速。

![](../too5/04/4-3-6.大耙.jpg)
![](../too5/04/4-3-1.大耙.jpg)
![](../too5/04/4-3-2.大耙.jpg)
![](../too5/04/4-3-3.耙柫.jpg)
![](../too5/04/4-3-5.大耙.jpg)
![](../too5/04/4-3-4.大耙.jpg)

> **相片：陳萬來先生門口埕，大拖pê粟á。**

## 2-2. Pê-put

Pê-put kòa柄khah細支，pê粟á liú-lia̍h方便，尤其kā粟á pê過lêng曝日頭，無用pê-put無法度作穡。Nā是pê粟堆，大拖pê大堆，pê-put pê細堆。
![](../too5/04/4-4-1.耙柫.jpg)
![](../too5/04/4-4-2.耙柫.jpg)
![](../too5/04/4-4-3.耙柫.jpg)

## 2-3. 鉛線Jiáu-á
> **Iân-sòaⁿ jiáu-á**

長柄鉛線pê-jiáu-á，曝粟時，jiàu khah tâm ê草hiūⁿ，平常時用來jiàu糞埽堆、火pû-á、拋荒所在。短柄是粟爪á，機器桶、摔桶內用。
![](../too5/04/4-5-1.鉛線爪仔.jpg)
![](../too5/04/4-5-2.粟爪仔.jpg)

## 2-4. Pê爪á
> **Pê-jiáu-á**

Pê-jiáu-á是桂竹ut成jiàu-pê-á形鉤鉤ê爪á，主要是jiàu輕báng-báng ê落葉、稻葉，曝粟時jiàu草hiūⁿ，khioh柴時jiàu落葉á做火柴。
![](../too5/04/4-6-1.耙爪仔.jpg)
![](../too5/04/4-6-2.耙爪仔.jpg)
  
> 註：Tio̍h注意m̄-thang kā pê-jiáu-á講做jiàu-pê-á，兩項是無kāng ê物件。Jiàu-pê-á mā講做put-kiû-jîn（不求人），jiàu癢用。

![](../too5/04/4-6-3.爪耙仔.jpg)
![](../too5/04/4-6-4.爪耙仔.jpg)

## 2-5. 掃梳
> **Sàu-se**

竹管目發ê竹á枝叫做竹gím-á，用桂竹á竹gím pa̍k ê大支掃帚叫做掃梳，ngē-chiāⁿ縫lang-lang，無適合掃土粉，用來掃樹葉、土米沙á、掃粟á、掃草hiūⁿ卻是真好用。

早期gín-á無乖，爸母時常giâ chhê-á（箠á） phah gín-á，箠á、雞chhéng phah gín-á siuⁿ重力，to̍h抽掃梳ê掃梳gím-á sut，真疼，ē kui-lēng，m̄-koh khah-bē錯手phah tio̍h傷。
![](../too5/04/4-7-1.掃梳.jpg)
![](../too5/04/4-7-2.掃梳.jpg)

掃帚比掃梳khah軟sìm，掃梳掃bē清氣，to̍h用掃帚koh掃1-pái。

厝內掃地kō͘掃帚，厝外用掃梳。

下面三張圖是掃帚。
![](../too5/04/4-7-3.掃帚.jpg)
![](../too5/04/4-7-4.掃帚.jpg)
![](../too5/04/4-7-5.掃帚.jpg)

## 2-6. Kám-ô͘──Lāng草Hiūⁿ
> **Kám-ô͘ — Lāng Chháu-hiūⁿ**

稻穗絞無清氣lām-tio̍h稻葉，to̍h是草hiūⁿ，粟粒hìⁿ-sak chiâⁿ無彩，chhōe一位風透ê巷á路，土腳khǹg 1-kâi大kám-ô͘，雙手kā草hiūⁿ lāng koân-koân，順風勢，重ê粟lak落kám-ô͘內，輕ê雜草稻葉隨風吹出kám-ô͘外，chia-ê粟kō͘玻璃酒罐á géng-géng kòng-kòng--leh，to̍h是kui畚箕ê粟á，倒轉去粟堆，chhun--ê chiah留hō͘ cheng-seⁿ-á食，chiâⁿ-mi̍h put-hùi（成物不廢）正實是作田人ê勤儉習性。

竹篾pīⁿ圓形淺底貯物ê器具，大kâi號做kám-ô͘，細kâi號做kám-ô͘-á，koh khah細kâi to̍h是kám-á。

Lāng草hiūⁿ用大kâi kám-ô͘ sîn粟粒，kám-ô͘-á ē-sái-tit poah粟á，kā phàⁿ粟poah hìⁿ-sak，kám-á是kám-á店khǹg ta料（Ta性食品，魷魚、香菇、木耳等）ê容器。
![](../too5/04/4-9-1.𥴊壺.jpg)
![](../too5/04/4-9-2.𥴊壺.jpg)

## 2-7. 篩á
> **Thai-á**

長四角形有柄柴枋kheng，peⁿ鐵線網á，ē-tàng篩選五穀、砂石á大細粒，lóng號做篩á，lāng草hiūⁿ géng草hiūⁿ tio̍h koh經過粟篩篩--過，chiah kā粟粒留--leh，雜草hìⁿ-sak。
![](../too5/04/4-10-1.篩仔.jpg)
![](../too5/04/4-10-2.粟篩仔.jpg)


## 【Lah-jih散文書寫】烏腳西南a̍h是西北雨
> **【Lah-jih Sàn-bûn Su-siá】O͘-kha-sai-lâm a̍h Sī Sai-pak-hō͘**

第一期稻作早冬粟tit boeh收成ê六月冬，時常tī軟晡日頭赤iāⁿ-iāⁿ時陣，忽然間風雲變色，ùi he西南pêng罩低低烏雲，門口埕tng leh曝粟ê大人，有人hiông-hiông喝聲「烏腳西南liâm-mi到，tio̍h趕緊收粟」。即時大人、gín-á、老人總動員，有人拖大拖，有人pê pê-put，pê做一堆山，等boeh khàm稻草，gín-á老人草cháng一直拖，khàm草--ê一直khàm，一目nih khàm kah密chiuh-chiuh sù-sī sù-sī。Hó-ka-chài，khàm好雨chiah到，phe̍h-phe̍h叫大點大滴落到門埕ē-tàng gín-á liâu水sńg thit-thô。

Chit款烏腳西南雨，罕罕tn̄g tio̍h失覺察a̍h sī腳手無夠、慢鈍，he to̍h害了了，粟á m̄ nā加曝kúi-nā工，nā是bē好天，he粟á ē puh芽，只好做飼料歡喜tio̍h鵝á鴨á。Che是joa̍h--lâng六月冬門口埕曝粟tn̄g tio̍h烏腳西南緊張現場。

Gín-á時代tī阮tau南pêng田中國民學校讀冊，歇熱前tú好是六月冬割稻期，軟晡五點放學，包袱á巾包冊pa̍k tiàm kha-chiah-phiaⁿ半行半走，時常半路走hō͘雨jiok。有1-pái轉來到厝邊田園，發覺西南pêng罩烏雲，知影boeh siàng大雨，to̍h趕緊走，走kah雨tit boeh jiok--tio̍h，突然間感覺雨soah停tī後壁khu，hó-ka-chài無ak tio̍h雨，真正落bē過田岸，che是gín-á時代親身ê經驗，是烏腳西南雨落bē過田岸。

烏腳西南chit個詞，1932台日大辭典、1976 Maryknoll台英辭典有記載，m̄ koh解說kah阮庄腳人ê經驗有精差。

Chit款熱天軟晡『局部雷陣雨』，普遍講西北雨，tī新聞報導mā是kāng款，m̄ bat聽人講烏腳西南。

西北雨m̄是ùi西北pêng落--落-來，是ùi西南向東北落，有時雷公sih-nah有時koh有日頭，落雨ná像潑水，緊捷hiông-kài-kài，範圍無闊時間無久，m̄ chiah有人講做獅豹雨、夕暴雨、三八雨、日頭雨，chia ê發音lóng無合sai-pak-hō͘台語音韻。

總--是熱天軟晡『局部雷陣雨』講做「西北雨」已經tiâu名，boeh改變做「烏腳西南/雨」需要氣象專家來建議，咱nā了解烏腳西南to̍h是西北雨，以後咱tio̍h講「烏腳西南」mài講西北雨。

### 辭典記載
1932台日大辭典：
- 烏腳西南：五六七月ê西南風，對稻á ê pháiⁿ風。
- 西北雨：熱天過晝ê急陣雨。

1976 Maryknoll台英辭典： 
- 烏腳西南：西南方烏雲密佈。
- 西北雨：午後陣雨。

> —— 20220220 Lahjih（蕭平治）

# 4. 註解
> **Chù-kái**

|**詞**|**解說**|
|草Hiūⁿ|To̍h是絞無清氣ê稻穗kap稻葉á。|
|lāng草hiūⁿ|Kā草hiūⁿ 『弄一弄，由風頭吹向風尾』。|
|lêng|『隆起成長條形的稻穀』。|
|kám-ô͘|『大而淺的圓形盛物竹筐』。|
|géng-géng kòng-kòng|『來回重壓』是géng，『用力打』是kòng。|
|cheng-seⁿ-á|『家畜家禽』。|
|包袱巾|Pau-ho̍k-kin，『包裹物品的大布巾』。|
|輕báng-báng|『好輕好輕』。|
|khioh柴|Khioh-chhâ，『舊時鄉下人家到樹林或野外拾取乾柴做為燃料』。|
|落葉á|Lak-hio̍h-á，『落葉』。|
|火柴|Hóe-chhâ，『供燃燒用的材薪，柴火』。華語『火柴』是台語番á火。|
|ngē-chiāⁿ|『硬挺』。|
|縫lang|Phāng lang，『縫隙大，縫隙鬆寬』。|
|箠á|Chhê-á，『竹枝或竹條。有些人會用來打小孩或做教鞭』。|
|sut|『鞭打、甩打、抽打』。|
|ē kui-lēng|『會有一條一條傷痕』。|
|錯手|Chhò-chhiú，『失手』。|
|軟sìm|Nńg-sìm，『柔軟有彈性』。|
|大kâi|Tōa-ê，『大的』。|
|sîn|『在下方接』。|
|poah粟á|用kám-ô͘、chhiah箕『將穀子外的雜物撥出』。|
|phàⁿ粟|Phàⁿ-chhek，『無米粒的穀子』。|
