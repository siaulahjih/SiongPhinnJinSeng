---
chapter: 第5章——作田人傳統記事
title: 16. Kap梳妝打扮有關係ê嫁妝
author: Siau Lah-jih
date: 2022-05-16
category: chheh
layout: post
toc: true
---

# Kap梳妝打扮有關係ê嫁妝
> **Kap Se-chng Táⁿ-pān Ū Koan-hē ê Kè-chng**

![](../too5/18/17-鏡台.jpg)

# 1. 梳妝鏡kap鏡台
> **Se-chng-kiàⁿ kap Kiàⁿ-tâi**

愛súi是人ê天性，女人愛súi是天生，梳妝、照鏡是日日平常事，所以新娘嫁妝siāⁿ底必定有鏡有鏡台。

## 1-1. 手鏡
> **Chhiú-kiàⁿ**

手鏡：有柄ê梳妝鏡，是咱祖媽時代ê寶物，掛柄ê柴kheng kheng玻璃鏡，一手提鏡，一手giâ loa̍h-á loa̍h頭毛，a̍h是抹粉、點胭脂。有柄ê梳妝鏡，nā是配合桌櫃頂鏡台，利用兩鏡對chhiō（照）to̍h ē-tàng看tio̍h後斗khok-á ê頭毛，loa̍h了有súi--bò͘？金釵、玉釵插了有正--bò͘，實在有夠好用，有夠方便。另外ē-tàng hō͘ gín-á sńg，做反射鏡，kā外口ê日頭光chhiō入來厝內底，親像探照燈，kài心適。
![](../too5/18/15-手鏡.jpg)
![](../too5/18/14-手鏡.jpg)
![](../too5/18/15a-手鏡.jpg)
![](../too5/18/15b-手鏡.jpg)
![](../too5/18/15c-手鏡.jpg)
![](../too5/18/15d-手鏡.jpg)
![](../too5/18/15e-手鏡.jpg)

## 1-2. 圓鏡
> **Îⁿ-kiàⁿ**

Khǹg tī桌頂ê圓鏡，一面是鏡，一面是尪á相，ē-tàng chhiâu角度，ē-tàng提tiàm手--裡，方便koh ē-tàng看súi。
![](../too5/18/16-桌鏡.jpg)

## 1-3. 細型梳妝鏡台
> **Sè-hêng Se-chng Kiàⁿ-tâi**

箱á形活動梳妝鏡台，有thoah-á，鏡面活動--ê，ē-tàng收起來khǹg tī箱á內，搬徙方便。

長篙圓梳妝鏡台，真súi款，ē-tàng調整角度，有thoah-á thang khǹg幼粒物á，khǹg-tiàm桌櫃頂。
![](../too5/18/17-鏡台.jpg)
![](../too5/18/18-鏡台.jpg)

## 1-4. 中型鏡台
> **Tiong-hêng Kiàⁿ-tâi**

中型鏡台，長方形梳妝鏡，木工簡單樸實，khǹg tī桌櫃頂使用。
![](../too5/18/20-中型鏡台.jpg)
![](../too5/18/20a-鏡台.jpg)

## 1-5. 大型鏡台 
> **Tōa-hêng Kiàⁿ-tâi**

大型鏡台，梳妝專用，有thoah-á，雕花古雅，koh ū彩畫玻璃chng-thāⁿ，是官家、富戶人chiah有ê嫁妝。
![](../too5/18/19-鏡台面桶架衫架.jpg)


Kap鏡有關文化資料：
荔鏡緣：陳三磨鏡，五娘哭兄。
俗語：Bái cha-bó͘愛照鏡，pháiⁿ命人愛相命。
謎猜：兩姊妹á平koân平大，1-ê tī內，1-ê tī外。

# 2. 粉盒á
> **Hun-a̍p-á**

內面貯phòng-hún（白色粉餅）。
![](../too5/18/58-粉盒仔.jpg)

# 3. 柴梳kap Loa̍h-á
> **Chhâ-se kap Loa̍h-á**

人ê頭毛1日1日長，koh ē 1日1日lâ-sâm出油，無洗ē生蝨母，無loa̍h ē jî-kà-kà，phòa-sàm無好看，洗頭mo͘ loa̍h頭mn̂g chiâⁿ做一日精神落床重要gī-niū。Cha-po͘人頭毛短，kō͘ loa̍h-á loa̍h to̍h好勢，cha-bó͘人頭毛長koh ài súi，細支loa̍h-á loa̍h bē好勢，to̍h ài kō͘大支loa̍h-á柴梳se，se ho͘長長頭毛順順順，chiah來pīⁿ頭鬃螺á a̍h是pa̍k馬尾，人看人o-ló，chiah bē hō͘人感覺o-cho。
![](../too5/18/51-柴梳捋仔.jpg)

## 3-1. 柴梳
> **Chhâ-se**

Pún-chiâⁿ是柴質做ê大支loa̍h-á，古早iáu無時行電頭毛ê時代，cha-bó͘人ê長頭毛lóng mā長到kha-chiah-phiaⁿ（尻脊骿），梳妝打扮，用chit款大支ê柴梳好loa̍h koh省力。
![](../too5/18/52-柴梳.jpg)

## 3-2. 牛角柴梳
> **Gû-kak Chhâ-se**

有一說講用牛角柴梳loa̍h頭毛兼kā頭皮按摩，刺激頭殼ē khah健康，正牛角柴梳價siàu貴som-som。
![](../too5/18/53-柴梳牛角.jpg)

## 3-3. Loa̍h-á

Loa̍h-á to̍h是boeh loa̍h頭毛，cha-bó͘ cha-po͘ lóng好用，nā是頭毛boeh分pêng，比較khah liú-lia̍h方便。
![](../too5/18/54-捋仔.jpg)

## 3-4. 剃頭店用ê loa̍h-á
> **Thì-thâu-tiàm Iōng ê Loa̍h-á**

剃頭店鉸頭毛、整理頭毛、loa̍h頭毛常用ê loa̍h-á，cha-po͘人留hái-kat-á（海結á）頭，頭毛phòa-pêng、loa̍h順用，khah無適合長頭毛ê女性使用。
![](../too5/18/55-捋仔.jpg)  

# 4. 蝨篦
> **Sat-pìn**

Chit種loa̍h-á齒密chiuh-chiuh ê loa̍h-á叫做蝨篦，古早醫藥khah無發達，生活環境衛生koh bái，身軀頂時常有ba̍t-sat（木蝨）、ka-cháu（虼蚤）、蝨母（sat-bó/sat-bú）chit款寄生蟲，留長頭毛ê cha-bó͘人特別gâu生蝨母，用手lia̍h pháiⁿ lia̍h lia̍h bē了，to̍h用chit款蝨篦kā頭毛pìn-pìn loa̍h-loa̍h--leh，kā蝨母loa̍h掉。
![](../too5/18/56-蝨篦.jpg)
![](../too5/18/57-捋仔蝨篦.jpg)

# 2. 註解
> **Chù-kái**

|**詞**|**解說**|
|chng-thāⁿ|『裝飾』。
|phòng-hún|『白色粉餅』。|