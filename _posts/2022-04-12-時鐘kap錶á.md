---
chapter: 第4章——作田人Khiā家記事
title: 12. 時鐘kap錶á
author: Siau Lah-jih
date: 2022-04-12
category: chheh
layout: post
toc: true
---

# 時鐘kap錶á
> **Sî-cheng kap Pió-á**

![](../too5/16/16-4-3徛鐘陳建峰.jpg)

鐘錶包含時鐘、時錶、時鼓á。時鐘分khiā鐘kap吊鐘，時錶有手錶kap吊錶，時鼓á to̍h是鬧鐘，ē-tàng寄時間吵人精神，所以有人講做亂鐘á。古早鐘錶ê動力是發條，發條絞ân ē產生動力，帶動鐘錶精密gí-á振動，連帶時針、分針徙位，顯示時間。因為gí-á振動是物理現象，用具ē磨損kha̍h sian lah-sap，需要hō͘鐘錶師傅用番á油洗洗清氣，重新組合chiah ē正常運行。時間對讀冊人、食頭路人真重要，m̄-koh鐘錶貴som-som，厝內有時鐘，大部份是新娘嫁妝，nā是手錶、吊錶、時鼓á tio̍h ka-tī hak，買ē落手ê人無chē。

後--來，手錶á mā chiâⁿ做嫁娶teh-tiāⁿ ê禮品。

# 1. Khiā鐘
> **Khiā-cheng**

Chhāi tiàm桌櫃頂ê時鐘號做khiā鐘，chit座日本製將近百年ê馬牌發條khiā鐘，是收藏者陳萬來先生in ī--ā ê嫁妝，紅字雙囍m̄是貼--起-去-ê，到今猶原新chhak-chhak，鐘面數字1 2 3 4 5 6 7 8 9 10 11 12，4 8所在有2-kâi圓khang是絞發條ê入處，發條絞ân ē-tàng行1-2日久，非常珍貴有記念性ê古董。

![](../too5/16/16-4-1徛鐘.jpg) 


## 1-1. 德國製Khiā鐘
> **Tek-kok-chè Khiā-cheng**

![](../too5/16/16-4-2徛鐘陳建峰.jpg)
![](../too5/16/16-4-3徛鐘陳建峰.jpg)
![](../too5/16/16-4-3a徛鐘陳建峰.jpg)
![](../too5/16/16-4-4徛鐘陳建峰.jpg) 
![](../too5/16/16-4-5徛鐘陳建峰.jpg)
![](../too5/16/16-4-6徛鐘陳建峰.jpg) 
![](../too5/16/16-4-6a徛鐘陳建峰.jpg)
![](../too5/16/16-4-6b徛鐘.jpg)
![](../too5/16/16-4-6c徛鐘.jpg)

Kāng款是發條khiā鐘，chit座是德國製，鐘面是羅馬字I Ⅱ Ⅲ IV V VI VII VIII Ⅸ Ⅹ XI XII數字，原來鐘面指針是烏色，可惜已經無機器。
![](../too5/16/16-4-6d徛鐘.jpg)
![](../too5/16/16-4-6e徛鐘.jpg)

# 2. 吊鐘
> **Tiàu-cheng**

做1-ê謎猜hō͘你ioh，「腹肚張機器，滿面全全字，鼻管插鎖匙，下腳tīn-tōng-hìⁿ。」謎底是時鐘，tīn-tōng-hìⁿ to̍h是時鐘ê時鐘墜á hàiⁿ來hàiⁿ去。

古早絞發條ê時鐘siāng普遍是吊鐘，一日24點鐘，ta̍k點鐘分針nā行到12點所在to̍h ē報時間，一點「tiang」一聲，兩點「tiang」兩聲，12點to̍h「tiang」12聲，厝--裡有時鐘ê人家，看時鐘to̍h知時間，厝--裡無時鐘ê家庭，to̍h ài看日頭煮食、作穡，吊鐘ē-tàng掛tī壁tó͘，形體款式真chē、真súi。

![](../too5/16/16-4-7吊鐘.jpg)
![](../too5/16/16-4-8吊鐘.jpg)
![](../too5/16/16-4-9吊鐘.jpg)
![](../too5/16/16-4-10吊鐘.jpg)
![](../too5/16/16-4-11吊鐘.jpg)
![](../too5/16/16-4-12吊鐘.jpg)
![](../too5/16/16-4-12a吊鐘.jpg)
![](../too5/16/16-4-13吊鐘.jpg) 
![](../too5/16/16-4-14吊鐘.jpg)


# 3. 時鼓á
> **Sî-kó͘-á**

形體圓圓親像鼓，號做時鼓á，ē-tàng寄時間叫人精神，號做亂鐘á，kāng款是發條時鐘，鐘面固定bē-tàng phah開，絞發條，調整時間，定時間tī後面操作，頂面有定時鈴聲開關。

1956年去彰化讀冊hit三冬，透早大嫂、二嫂需要4點半精神，煮飯赴我食飽坐6點05分火車，厝內無時鐘，阿爸boeh睏進前去人tau看時間，chiah koh kā番á油燈添油添tīⁿ，chat番á油蝕到tó位，to̍h知影叫阿嫂起來煮飯，有一站á，去kā隔壁Ló͘-á兄借時鼓á來叫精神，to̍h m̄免半暝定定精神看番á油燈，為tio̍h hō͘我讀冊，我是「三更燈火五更雞。」阿爸阿嫂mā tòe leh半醒半精神m̄-chiâⁿ睏眠。

![](../too5/16/16-4-15時鼓仔.jpg)
![](../too5/16/16-4-16時鼓仔.jpg)
![](../too5/16/16-4-17時鼓仔.jpg)
![](../too5/16/16-4-18時鼓仔.jpg)

# 4. 吊錶
> **Tiàu-pió**

Chit粒吊錶是chiūⁿ百年古董，pún-chiâⁿ機器iáu ē振動，送師傅修理無成功，soah bē振bē動。

古早有吊錶是真iāng ê身份chng-thāⁿ koh實用，有pió-á-liān（錶á鍊）結tī皮帶耳á，chiah kā錶á tē tī西裝褲ê錶á袋，boeh看時間chiah ka jîm出來看。

M̄-chiah khah早ê西裝褲lóng ē tiàm皮帶下所在，開1-kâi細細ê錶á袋。
![](../too5/16/16-4-20吊錶.jpg)
![](../too5/16/16-4-21吊錶.jpg)
![](../too5/16/16-4-22吊錶.jpg)
![](../too5/16/16-4-23吊錶.jpg)
![](../too5/16/16-4-24吊錶.jpg)
![](../too5/16/16-4-25吊錶.jpg)

# 5. 註解
> **Chù-kái**

|**詞**|**解說**|
|吊錶|『懷錶』。|
|gí-á|ギヤ ，Gear，『齒輪』。|
|kha̍h sian|『生銹』。|
|lah-sap|『骯髒』。|
|買ē落手|Bé ē lo̍h-chhiú，『買得下手』。|
|新chhak-chhak|『嶄新的』。|
|tīn-tōng-hìⁿ|『搖來搖去』。|
|時鐘墜á|『鐘擺』。|
