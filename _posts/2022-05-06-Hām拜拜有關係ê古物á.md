---
chapter: 第5章——作田人傳統記事
title: 6. Hām拜拜有關係ê古物á
author: Siau Lah-jih
date: 2022-05-06
category: chheh
layout: post
toc: true
---

# Hām拜拜有關係ê古物á
> **Hām Pài-pài Ū Koan-hē ê Kó͘-bu̍t-á**

![](../too5/18/92-粿印.jpg)
# 1. 粿印
> **Kóe-ìn**

粿是敬神拜神謝神ê祭品，是親chiâⁿ送禮ê禮數，是厝內有喜事hēng厝邊頭尾ê食物，是作穡人興食ê點心。做粿有用粿印印ê紅龜粿、桃、餅、khan-á-liau，mā有免用粿印ê甜粿、發粿、包á粿、菜頭粿、芋梭á（芋粿khiau）。做粿ê粿印，通常刻有龜、桃、餅、牽á-liau（牽á粿）4種印模，龜表示長歲壽；桃是壽桃kap thit-thô；圓形--ê是餅，tn̂g-liau形--ê號做牽á-liau。另外有一種丁á粿khah特別，做成細細雙頭尖梭形，免用粿印，拜墓、喪事祭拜chiah用ē-tio̍h。

拜天公需要khan-á-liau，拜神明一定tio̍h紅龜粿，拜帝爺公除外。拜帝爺公bē-sái-tit用紅龜粿，因為玄天上帝帝爺公ê部將是龜kap蛇，chhōa人客tio̍h做桃粿。通常講紅龜粿是指有ní紅番á米ê紅色壽龜kap壽桃，用來拜神拜公媽，桃模印ê桃粿，ē-sái-tit做等路，嬰á四月日轉外家阿媽tau，thit-thô幾工後boeh轉--去，外媽ē送1-lam雞á-kiáⁿ做chhōa-lō͘雞，kap做紅桃粿hō͘孫--ê chah轉去做等路，hēng厝邊隔壁。Ùi「好pháiⁿ粿tio̍h-ài ē甜，好pháiⁿ cha-bó͘ tio̍h-ài ē生」kap「紅龜紅龜，包土豆仁hu」chit 2句俗語to̍h知，糖kap土豆仁hu是粿餡kài重要ê原料，菜脯米á餡、土豆hu鹹菜餡、麻á餡、紅豆餡mā真普遍。

餅是圓形ê粿，m̄是糕餅，kap紅龜粿kāng款，chit-mái khah少人用。牽á-liau有人講做牽á粿，圓形tâng-sián（銅錢）thia̍p相連做1-liau，tio̍h chhoân 12-liau，閏月加1-liau，意思是錢財日日牽相連，月月接sòa，是拜天公專用，正月初九天公生（玉皇大帝），正月15、7月15、10月15三界公生（mā是尊稱天公）kap hē願答謝天公chiah tio̍h chhoân。

以上chia-ê粿lóng是染紅色，nā kā kóe-chhè（粿粞）chham chhí-khak-á（鼠麴á）nóa做夥，to̍h pìⁿ-chiâⁿ芋á色，叫做鼠麴á粿、ō͘-chháu粿、ō͘-chháu-ku，食--起-來加真khiū真好食，m̄-koh bē-sái-tit拜神明，kan-nā ē-tàng pōe墓、拜公媽、地基主、好兄弟á。

![](../too5/18/92b-粿印.jpg)

## 1-1. 紅龜粿印 
> **Âng-ku-kóe-ìn**

Chit種掛kheng像模具ê粿印，khah好印，形體一致，無法度展現做粿ê功夫藝術，適合生理人ê氣口。

![](../too5/18/93-粿印.jpg)

## 1-2. 特大紅龜粿印
> **Te̍k-tōa Âng-ku-kóe-ìn**

一般粿印ê 4-5倍大，四角頭koh有細隻龜，中央刻囍--字，嫁娶專用。
![](../too5/18/94-粿印.jpg)

## 1-3. Khan-á-liau印
> **Khan-á-liau-ìn**

粿印坦邊ê印模是khan-á-liau印，拜天公專用，tio̍h備辦12-liau。

![](../too5/18/95-粿印.jpg)
![](../too5/18/96-粿印.jpg)

3-liau合做一塊，印4塊to̍h有12-liau。拜天公專用。

![](../too5/18/97-粿印.jpg)
![](../too5/18/98-牽仔粿.jpg)
![](../too5/18/92a-粿印.jpg)

## 1-4. 桃粿印
> **Thô-kóe-ìn**

仙桃ê造型，中央刻「壽」字，祝壽ê粿，mā有「thit-thô」ê含意，邀請「來thit-thô」做人客。

![](../too5/18/99-粿印桃.jpg)

## 1-5. 銀粿印
> **Gîn-kóe-ìn**

Mā講做餅粿印，圓形有圓滿ê意思，拜墓拜公媽ê粿路。傳統拜神明用紅龜粿、燒金紙，拜陰--ê用銀粿燒銀紙。

![](../too5/18/100.jpg)

## 1-6. Hûi-á粿印
> **Hûi-á Kóe-ìn**

Hûi-á粿印，包含紅龜粿印、khan-á-liau印、桃粿印、銀粿印。

![](../too5/18/101-粿印.jpg)
![](../too5/18/102-粿印.jpg)

## 【Lah-jih台灣俗語】

- 好pháiⁿ粿tio̍h-ài ē甜；好pháiⁿ cha-bó͘ tio̍h-ài ē生。
- 紅龜紅龜，包土豆仁hu。
- 目chiu看tī粿，腳踏tī火。
- 粗人bē做得幼粿。
- 舊柴灶好hiâⁿ火，舊籠sn̂g好炊粿。
- 阿婆--ā炊碗粿──倒thap，『倒貼，養小白臉』。

> **對「粿」負面ê講法**
> **比論cha-bó͘人chi-bai是「粿」；開cha-bó͘講做「食粿」；cha-bó͘人hia-pai嬌頭是「大塊」「大盤」。**

# 2. 糖塔模
> **Thn̂g-thah-bô͘**

糖塔是天公生、神明生、嫁娶、祝壽拜神ê供品。是傳統糖藝，需要用糖塔模灌糖膏落去做，做成塔型，厚工koh pháiⁿ控制，ē-sái-tit排tiàm神明桌頂看súi，mā ē-sái-tit提來食甜。

第一張相片是兩塊柴刻ê糖塔模ê雕刻花紋，第二張相片是六塊組合ê糖塔模，合做夥chiah灌糖漿tiàm內面，等糖漿反tēng了後chiah kā模pak開，to̍h成空殼ê糖塔。Chit組糖塔模，收藏者講是龍鳳糖塔模。

![](../too5/18/107-糖塔模.jpg)
![](../too5/18/108-糖塔模.jpg)
![](../too5/18/107a-糖塔模.jpg)

# 3. 金紙印
> **Kim-chóa-ìn**

Kap印á kāng款，平面雕刻，是提來teh tī紙面、提來khop tī紙面ê印，m̄是模。不過印á刻字有陽刻有陰刻，這塊金紙印是陽刻，大花金、龍鳳配、雙喜囍--字，是特別提供嫁娶拜神用ê金紙印。

![](../too5/18/109-金紙印.jpg)

# 4. 味丹味素
> **Bī-tan Bī-sò͘**

印雙喜囍--字ê味丹味素粉，鉛phiáⁿ盒á，盒á蓋密chiuh-chiuh，需要用lo͘-lài-bah螺絲絞á kiāu開。

味素粉古早叫做骨á粉，因為有肉骨味ê甘甜，tī hit ê sàn赤年代，除了生理人煮食ē chham，增加好食滋味，一般庄腳人mā chiok愛用，無魚無肉ê羹頓，chham 1湯匙ê骨á粉，m̄-nā好食好滋味，koh kioh是真正雞骨肉骨去提煉ê營養品，無油無臊ê羹頓，阮阿爸to̍h是足愛chit味--ê。

![](../too5/18/123-味素粉.jpg)
![](../too5/18/124-味素粉.jpg)

# 5. 豬公架
> **Ti-kong-kè**

娶bó͘人生一大事，做爸母--ê為tio̍h後生婚事，a̍h是做兵ē-tit平安退伍，to̍h ē hē願祈求天公、三界公保庇，有hē願to̍h一定ài還願（hêng/hâiⁿ/hân-gōan），有人ē揀好日á謝天公，有人ē利用後生娶bó͘前一工拜天公，he thâi豬倒羊ê豬肉、羊肉ē-tàng煮chheⁿ-chhau請人客，一兼二顧省去真chē開銷。

俗語講：「嫁cha-bó͘ kiáⁿ hēng大餅，拜天公無相請。」是leh keng-thé做人tàng-sng，chit-mái娶新娘sūn-sòa拜天公，koh ē-tàng收紅包請人客，án-ne人to̍h bē議論phí-siùⁿ咱kho̍k-á頭、pa̍t-á-sái。

拜天公siāng大禮to̍h是thâi豬倒羊，豬是大隻全豬ê豬公kap全羊ê羊羔，ùi下腹破開，腹內提掉，kui隻bà tiàm豬公架架頂，嘴咬kiat-á（桔á，橘á）kap王梨a̍h是紅龜粿，吉、旺、壽ê吉利意思。

阮崁頂庄書山祠蕭--家祖厝，每年咱人正月十三祭祖，thâi豬倒羊非常鬧熱。

![](../too5/18/128-豬公架.jpg)
![](../too5/18/129-豬公架.jpg)
![](../too5/18/125-豬公架.jpg)
![](../too5/18/126-豬公架.jpg)
![](../too5/18/127-豬公架斗山祠.jpg)

# 6. 註解
> **Chù-kái**

|**詞**|**解說**|
|keng-thé|『以譬喻或含沙射影的方式罵人』。|
|tōa-tè, tōa-pôaⁿ|大塊，大盤用cha-bó͘-lâng chi-bai大，keng-thé cha-bó͘-lâng hiau-pai大牌。|
|tàng-sng|鹹koh澀，『形容一個人吝嗇、小氣，過分節省』。|
|phí-siùⁿ|譬相，『尖酸的諷刺、奚落』。|
|kho̍k-á-thâu|Kho̍k-á頭，鹹koh澀，『吝嗇、小氣，過分節省的人』。|
|pa̍t-á-sái|鹹koh澀，『吝嗇、小氣，過分節省的人』。|
|bà-tiàm豬公架|『趴在』ti-kong-kè頂koân。|
|桔á|吉kit/ kiat，桔kit/ kiat，柑kam/ kiat，豬公咬桔á比咬橘á khah合「吉」意思。不過平常時柑á khah快買，所以豬公咬柑á khah捷看--tio̍h。|
|chhoân|『張羅、準備』。|
|thâi|有『宰殺、屠宰。剖開、切開』意思。|
|lo͘-lài-bah|外來語，ドライバ，螺絲ká仔。|
