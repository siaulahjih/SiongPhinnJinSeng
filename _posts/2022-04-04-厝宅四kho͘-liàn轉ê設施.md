---
chapter: 第4章——作田人Khiā家記事
title: 4. 厝宅四kho͘-liàn轉ê設施
author: Siau Lah-jih
date: 2022-04-04
category: chheh
layout: post
toc: true
---

# 厝宅四Kho͘-liàn轉ê設施
> **Chhù-the̍h Sì-kho͘-liàn-tńg ê Siat-si**

![](../too5/15/15-4-42草垺.jpg)

# 1. 粟á收藏ê設施
> **Chhek-á Siu-chông ê Siat-si**

曝ta鼓好ê粟á，一般有三種khǹg粟ê所在，粟倉、ka-tî-á、kó͘-têng-pūn（鼓亭笨）。粟á收藏是要緊ê tāi-chì，關係tio̍h kui口灶大大細細ê腹肚，lóng設tī厝宅內a̍h是厝宅邊好看顧ê所在。

## 1-1. 粟倉
> **Chhek-chhng**

正pêng是厝間單扇柴門，有戶tēng；tò-pêng是粟倉á chhiān枋。

因為gîm-chîⁿ khah koân，需要nn̄g-gám起落。

粟倉設置tī厝間內底，需要預防niáu鼠偷食，古早二伯ê粟倉是後壁搭iap-á，粟倉門厝內厝外lóng有，lóng是chhiān枋。

![](../too5/15/15-4-3.jpg)


## 1-2. Ka-tî-á

Ka-tî-á是竹管kap粗竹篾á編織，篾tó͘內外糊牛屎攪土lām紙棉稻草幼á，khǹg粟、put粟起落需要giâ椅thiap腳，一般khǹg tī gîm-chîⁿ腳。

牛食草，放屎bē臭，牛屎chham有纖維，曝ta ē-tàng hiâⁿ火，攪土lām紙棉稻草幼á ē-tàng糊壁tó͘，是古早ê好物。

![](../too5/15/15-4-4茭儲仔陳正雄.jpg) 
![](../too5/15/15-4-5茭儲仔.jpg)

## 1-3. 鼓亭笨／笨á
> **Kó͘-têng-pūn/Pūn-á**

Kó͘-têng-pūn mā講pūn-á，是khǹg粟kap農具ê所在，kō͘竹管kap粗篾á編ut做1-kâi親像鼓形ê器具，內外糊牛屎攪土lām紙棉稻草幼á，外殼抹石灰，khàm笠á形厝頂，用chhiān枋做門，chhāi tī厝外，chhiān枋門按編號一二三四五六七八九、a̍h是台灣碼〡 〢 〣 〤 〥 〦 〧 〨 〩順序chhiān，外頭掛鎖。鼓亭笨內面khǹg布袋粟包kap作穡家私，厝埕有鼓亭笨，表示田地闊作。

![](../too5/15/15-4-6古亭笨.jpg)
![](../too5/15/15-4-7古亭笨松雄.jpg)
![](../too5/15/15-4-8古亭笨.jpg)

竹篾á pīⁿ ê鼓亭笨造型藝術品。
![](../too5/15/15-4-8a古亭笨1.jpg)

# 2. 厝宅週圍設施紹介
> **Chhù-the̍h Chiu-ûi Siat-si Siāu-kài**

## 2-1. 巷路á
> **Hāng-lō͘-á**

正身護龍起厝宅，正身kap護龍需要通巷，雙護龍中間mā需要通巷，號做巷路á，巷路á是風港，是熱--人秋凊納涼好所在，mā是lāng草hiūⁿ siāng適合場所。

![](../too5/15/15-4-1.jpg)
![](../too5/15/15-4-2砛簷簷口.jpg)

## 2-2. 鼓井
> **Kó͘-chéⁿ**

鼓井因為鼓井chhiān親像鼓形，所以是號做鼓井m̄，是古井。

鼓井是古早庄腳人食水、洗tn̄g、洗衫、洗菜、thâi精牲甚至是cha-po͘人洗身軀ê所在，周圍有鼓井盤，好額人設置厝宅內，一般庄腳tī門口埕尾a̍h是厝後，庄內mā有公井。阮tau厝後hit kâi鼓井kan-nā ē-tàng洗tn̄g，bē-sái-tit煮食hiâⁿ滾水泡茶，因為有臭水管味。

![](../too5/15/15-4-45鼓井.jpg)
![](../too5/15/15-4-46鼓井.jpg)
![](../too5/15/15-4-47鼓井李.jpg)

## 【Lah-jih謎猜】
1-ê物á圓lin-lin，一百ê人扛bē起身。

> **謎底：鼓井。**


## 2-3. 紅毛土桶
> **Âng-mo͘-thô͘-tháng**

這是紅毛土製品，有底ê紅毛土桶，khǹg-tiàm厝前厝後ē-sái-tit貯水，ē-sái-tit sīⁿ豬菜。
![](../too5/15/15-4-25紅毛土桶.jpg)

## 2-4. 紅毛土Chhiān枋
> **Âng-mo͘-thô͘ Chhiān-pang**

1-liau長長ê紅毛土枋，用來做chhiān枋做圍牆。
![](../too5/15/15-4-24紅毛土.jpg)


## 2-5. 屎Ha̍k-á kap便所
> **Sái-ha̍k-á kap Piān-só͘**

1954年進前gín-á時代ê記智，bat聽大人講，日本時代崁頂庄是模範庄，莫怪庄中央hit條大路兩pêng有排水溝，路邊雙pêng種鳳凰樹，雖bóng無施設水道、電火，ta̍k內底lóng有磚á起ê公共便所，起tī厝前厝後iap-thiap厝角頭。除了公共便所，私人mā有簡單竹管搭一間寮á做屎ha̍k-á，內面埋1-kâi醃缸，面頂khòe柴枋thang khû leh放屎，屎缸有屎koh有水，tŏm一聲，m̄-nā臭ko͘ⁿ-ko͘ⁿ koh ē噴tio̍h尻川，出口簡單nê布袋草袋，有人來，「eⁿh-heⁿh」一聲to̍h是回應。

細漢gín-á放屎無規矩烏白放，莫怪早前竹模腳全黃金，讀冊後ê記智是，有時去厝後田邊屎ha̍k-á放，有時借用厝邊隔壁公共便所，雖bóng m̄免eⁿh-heⁿh一聲做回應，mā bē tŏm一聲giâ尻川，m̄ koh kāng款臭ko͘ⁿ-ko͘ⁿ，àⁿ頭看屎窟，屎ha̍k-á蟲ngia̍uh-ngia̍uh-sô tī下面。

教育部辭典：『茅坑。早期的廁所，在地上挖一個大坑，架上木板即可使用，非常簡陋』。

現代庄腳人田園ê屎ha̍k-á。

![](../too5/15/15-4-26屎礐仔.jpg) 
![](../too5/15/15-4-27屎礐仔.jpg) 

Chit間便所是日本時代模範庄崁頂庄留--落-來ê磚á起khàm瓦便所，放屎放尿分開。
![](../too5/15/15-4-28屎礐仔.jpg)
![](../too5/15/15-4-34屎礐仔.jpg) 
![](../too5/15/15-4-35屎礐仔.jpg) 
![](../too5/15/15-4-32屎礐仔.jpg)
![](../too5/15/15-4-36屎礐仔.jpg) 
![](../too5/15/15-4-37屎礐仔.jpg) 
![](../too5/15/15-4-38屎礐仔.jpg)
![](../too5/15/15-4-38a屎礐仔.jpg)

## 2-6. 磚á起ê便所
> **Chng-á Khí ê Piān-só͘**

Chit間是終戰後田中鎮陳--家祖厝起tī厝內ê便所。Ē-sái-tit chhiâng水，koh有尿斗。

古早觀念，厝宅搭iap-á講是「phāiⁿ ka-chì」ē sàn kah做乞食，厝間內面bē-sái-tit起屎ha̍k-á，「人插花，你插草，人抱嬰，你抱狗，人睏紅眠床，你睏屎ha̍k-á口。」是消遣日本人ê唸謠，sū-put-ti he是日本人現代化ê生活方式。時代進步，咱ê觀念tòe leh改變，1965年腳tau，庄腳人to̍h有厝內a̍h是搭iap-á做浴間、起便所。
![](../too5/15/15-4-39便所.jpg)

## 2-7. 火Pû-á
> **Hóe-pû-á**

火pû-á其實to̍h是糞埽堆，掃土腳ê lah-sap-á，揀掉無ài ê菜葉á，hìⁿ-sak ê字紙柴phòe，雞鴨gín-á ê屎尿，火hu、竹葉‥‥‥chiâu-chiâu phiaⁿ做一堆，ē燒--得to̍h放火燒化做堆肥，堆肥nā chē，to̍h用篩á篩篩做肥料。
![](../too5/15/15-4-40.jpg)

## 2-8. 草Pû
> **Chháu-pû**

古早稻草chiâⁿ有路用，khàm草厝，hiâⁿ火煮飯，飼牛，洗ho͘清氣寒天chhu草青，暗時點草把火。稻á收成，稻草bē-tàng放ka-la̍uh，taⁿ擔轉來厝宅thia̍p草pû。「Thia̍p草一點訣，hiat草是師傅。」師傅thia̍p草pû，愈thia̍p愈koân，hiat草chiūⁿ草pû頂，需要緊koh準，草cháng不比磚á角，jî-chháng-chháng輕báng-báng，phiaⁿ ē koân hiat ē準，需要chám-jiân-á功夫本事。
![](../too5/15/15-4-41草垺.jpg)
![](../too5/15/15-4-42草垺.jpg)
![](../too5/15/15-4-43草垺.jpg)

Thia̍p草pû師傅chiah是真功夫，稻草1-cháng 1-cháng ùi土腳thia̍p起，thia̍p kah一粒ná kan-lo̍k形ê草pû，看是簡單，m̄ koh你ka想看māi，1-pû草pû，開始tioh草，1-cháng 1-cháng ùi下面tioh，tioh kah半中央，頂面ê稻草猶原tiâu--leh，bē ka-la̍uh sàn-phún-phún。
![](../too5/15/15-4-43a草垺.jpg)

# 3. 註解
> **Chù-kái**

|**詞**|**解說**|
|iap-thiap|『隱密的地方』。|
|風港|Hong-káng，『引來吹風的出口』。|
|thiap腳|『墊腳』。|
|jî-chháng-chháng|『亂七八糟』。|
