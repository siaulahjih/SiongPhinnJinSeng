---
chapter: 第4章——作田人Khiā家記事
title: 7. 眠床kap眠床相關ê用品
author: Siau Lah-jih
date: 2022-04-07
category: chheh
layout: post
toc: true
---

# 眠床kap眠床相關ê用品
> **Bûn-chhn̂g kap Bûn-chhn̂g Siong-koan ê Iōng-phín**

![](../too5/16/16-1-9a紅眠床.jpg)

有厝khiā to̍h ài有木屐，有眠床mā tio̍h ài有thàng-suh，灶腳有煮食ê家私，食飯tio̍h ài tī桌頂，講天講地講鱟hia講飯笠，siāng好是椅á giâ來坐，人客間á總舖坐，也boeh睏也boeh招待人客，cha-bó͘人愛súi，房間內需要鏡台面桶水。古早田庄人nā有閃風bih雨ê厝間thang ku，三頓ē-tit食飽已經真萬幸，chhun--ê柴頭木koe̍h、洗tn̄g家具，簡單ē用--得to̍h好，厝內家具m̄是柴造，to̍h是竹pīⁿ籐ut，睏眠棉chioh是阿公時代kah到chit-chūn。

# 1. 眠床
> **Bûn-chhn̂g**

眠床是暝時歇睏ê siū

眠床是愛情ê戰場

眠床是生湠ê好所在

來看阿祖、祖媽時代ê眠床展覽。

## 1-1. 竹眠床
> **Tek-bûn-chhn̂g**

![](../too5/16/16-1-19竹眠床.jpg)  

名稱說明：

① Bûn-chhn̂g-tō（眠床道）：刺竹管。 

② Bûn-chhn̂g-té（眠床底）：桂竹pín，『竹簡』。

③ Bûn-chhn̂g-koaiⁿ（眠床杆）：桂竹。

④ Bûn-chhn̂g-kha（眠床腳）：桂竹做ê四腳馬。

⑤ Bûn-chhn̂g lî-á（眠床簾á）：花á布。

⑥ Báng-tà（蠓罩）：紗á布。

⑦ Hûi-á chím-thâu（瓷á枕頭）：瓷á『瓷器』。

⑧ Tek phôe-siuⁿ（竹皮箱）：Tek-bi̍h-á（竹篾）。

⑨ Mn̂g-lî-á mn̂g-lî-á-thâu（門簾á、門簾á頭）：花á布、繡花錦布。

⑩ Jiō-tháng hāng（尿桶巷）：Tī門簾á內面，khǹg屎桶、尿桶。

⑪ Toh-kūi（桌櫃）：桌櫃á是新娘重要嫁妝。

⑫ Kiàⁿ-tâi（鏡台）：Cha-bó͘人梳妝鏡台khǹg tī桌櫃頂。

⑬ Hoe-pân（花瓶）：Mā講hoe-kan（花矸）。

⑭ Hóe-lang（火籠）：Hang火竹編火爐。

⑮ Bīn-tháng-kè（面桶架）：Khǹg面桶、面巾、tê-kho͘。

⑯ Bīn-tháng（面桶）：古早洗面、洗腳、洗身軀lóng ē使--得。

⑰ Chhun-kiong tô͘（春宮圖）：新娘房貼春宮圖，是古早ê性教育。

## 杜蚓á歌
> **Tō͘-ún-á Koa**

> **Lah-jih改寫20171108**

為siáⁿ-mih ē叫歌？為siáⁿ-mih bē叫歌？

杜蚓á生做身來長，腰來軟，伊chiah ē叫歌。

田嬰kám無身來長，腰來軟，伊都bē叫歌。

A̍h-sái田嬰六枝腳，四kâi翼，半天飛，樹頂歇，伊chiah bē叫歌。

蟬，kám無六枝腳，四kâi翼，半天飛，樹頂歇，伊都ē叫歌。

A̍h-sái蟬，下腳1-kâi膜，tèⁿ力pûn，出力唱，伊chiah ē叫歌。

Lò蟹á kám無下腳1-kâi膜，tèⁿ力pûn，出力phū，伊都bē叫歌。

A̍h-sái lò蟹á土--裡鑽，水--裡chhng，伊chiah bē叫歌。

水蛙kám無土--裡鑽，水--裡chhng，人伊都ē叫歌。

A̍h-sái水蛙嘴闊闊，tó͘大大，o̍p o̍p e̍p e̍p，e̍p e̍p o̍p o̍p，伊chiah ē叫歌。

醃缸kám無嘴闊闊，tó͘大大，伊都bē叫歌。

A̍h-sái醃缸土來lia̍p，火來燒，燒kah tēng-khok-khok，伊chiah bē叫歌。

土pi-á kāng款土來lia̍p，火來燒，燒kah tēng-khok-khok，人伊都ē叫歌。

A̍h-sái土pi-á兩khang相làng thàng，前khang thàng後khang，伊chiah ē叫歌。

火管kám無兩khang相làng thàng，前khang thàng後khang，伊都bē叫歌。

A̍h-sái火管是竹來chhò，刀來tok，鋸á鋸，伊chiah bē叫歌。

洞簫kāng款是竹來chhò，刀來tok，鋸á鋸，人伊都ē叫歌。

A̍h-sái洞簫khang chē chē，u liu siāng kong chhē，伊chiah ē叫歌。

竹米篩kám無khang siāng chē，m̄ bat u liu siāng kong chhē，伊都bē叫歌。

A̍h-sái米篩hō͘人kah ân-ân，pa̍k死死，伊chiah bē叫歌。

竹á眠床kám無hō͘人kah ân-ân，pa̍k死死，人伊都ē叫歌。

A̍h-sái竹á眠床睏兩ê老ang婆，三更半暝，腳來phoa̍h，手來hôe，to̍h ē iⁿ-iⁿ-oāiⁿ-oāiⁿ siⁿ-siⁿ-soāiⁿ-soāiⁿ，siⁿ-siⁿ-soāiⁿ-soāiⁿ iⁿ-iⁿ-oāiⁿ-oāiⁿ，伊chiah ē叫歌。

兩ê老ang婆，三更半暝，腳來phoa̍h，手來hôe，iⁿ-iⁿ-oāiⁿ-oāiⁿ siⁿ-siⁿ-soāiⁿ-soāiⁿ，siⁿ-siⁿ-soāiⁿ-soāiⁿ iⁿ-iⁿ-oāiⁿ-oāiⁿ，竹á眠床伊chiah ē叫歌。

## 【Lah-jih散文書寫】竹眠床ê記智
> **【Lah-jih Sòaⁿ-bûn Su-siá】Tek-bûn-chhn̂g ê Kì-tì**

1955讀初中年代，阿爸有5間竹管草厝，1間做灶腳，1間人客間，2間是大兄二兄ê房間，kap阿媽過身留--落-來hit間閒間，人客間phah 1頂有天篷ê柴總舖，隔2尺半闊巷á khǹg尿桶，眠床前排1張桌面無平ê柴桌。其他3間lóng是竹á眠床，眠床腳kap眠床道是刺竹管，其他眠床koaiⁿ眠床底kap天篷枝骨lóng是桂竹，眠床底chhu厚厚竹pín，直接ē-tàng睏，有時ē koh chhu一領草蓆。眠床邊kāng款隔khǹg尿桶ê巷á，暗時有人放尿thom thom thom臭尿hiam kiâ-kiâ。我kap阿爸睏人客間，kah一領chiap-chiⁿ chiap-chiⁿ舊棉被，nê黃麻布thīⁿ--ê大蚊罩，阿爸睏竹枕頭，我是睏ka-tī ê手股頭。熱--人有時ē去睏阿媽hit頂竹眠床，感覺不止á心適好耍。

竹á眠床熱--人涼爽，寒--人冷ki-ki，睏tī眠床頂，人nā翻身徙位，to̍h ē iⁿ-iⁿ-oāiⁿ-oāiⁿ siⁿ-siⁿ-soāiⁿ-soāiⁿ，杜蚓á歌尾pha「兩ê老ang婆，三更半暝，腳來phoa̍h，手來hôe，iⁿ-iⁿ-oāiⁿ-oāiⁿ siⁿ-siⁿ-soāiⁿ-soāiⁿ，siⁿ-siⁿ-soāiⁿ-soāiⁿ iⁿ-iⁿ-oāiⁿ-oāiⁿ，竹á眠床伊都ē叫歌。」To̍h是真實擬聲描寫。

## 1-2. 總舖
> **Chóng-pho͘**

總舖to̍h是ē-tàng睏幾nā人ê大眠床，chhu草蓆，有眠床道、眠床枋，無一定有眠床tó͘、眠床櫥、被櫥、天篷，有錢用hi-nó͘-khih，無錢用雜木á柴刺竹管。

庄腳厝一落正身厝ê中間是公媽廳，有前門無後門，雙頭尾間是灶腳有前門有後門，ang-bó͘房間只有房間門，所以兩間房間中間有一間ài有頭前門，用來做人客間a̍h是閒間á。護龍厝mā kāng款，中間有頭前門hit間，通常是人客間。

古早庄腳人客間ē phah一頂總舖眠床，iā thang睏iā thang坐，是招待親chiâⁿ人客開講過暝所在，算是siāng-kài體面ê一間，細漢gín-á siāng kah意眠床頂thit-thô。

阮tau hit間總舖人客間á，暗時chiâⁿ鬧熱，厝邊隔壁叔孫食飽to̍h來開講，唱歌lā曲，發落播田割稻khang-khòe，有時hōng點心，3-4隻椅á無夠坐，眠床道眠床頂有時坐kah kheh-kheh，連我ê gín-á伴mā來鬥鬧熱sîn話鬚。

Phah總舖眠床ê人客間á，ē khǹg一隻柴桌，khǹg茶kó͘茶盤茶甌。老ang-bó͘（4-50歲以上）房間mā有phah總舖眠床，因為多子多孫ê關係。
![](../too5/16/16-1-1總舖眠床.jpg)  
![](../too5/16/16-1-2總舖眠床.jpg)  
![](../too5/16/16-1-3事務桌.jpg)  
![](../too5/16/16-1-4柴眠床陳正雄.jpg)

## 1-3. 紅眠床
> **Âng-bûn-chhn̂g**

紅眠床是老祖媽ê向望，嫁ang後ê人生舞台，向望ang-bó͘恩愛傳宗接代。

紅眠床是sàn赤人新婦ê眠夢，竹眠床iⁿ-iⁿ-oāiⁿ-oāiⁿ睏--起-來khah清涼輕鬆。

紅眠床是好柴雕刻，siông-lô（松蘿）是上等木材，眠床腳、眠床道、眠床tó͘、眠床枋、眠床櫥、天篷，全部榫頭相接，kap-choh iù-jī，用hit-lō生漆漆料漆紅紅，是一棚小型人生戲台，真實戲齣逐工私演，無預演，隨興搬，有怨慼有情愛，有歡喜有悲哀。

庄腳所在有錢人娶bó͘ chiah有才調hak一頂紅眠床，一般家庭iáu是總舖、竹á眠床khah chē。

![](../too5/16/16-1-5紅眠床李2.jpg)  
![](../too5/16/16-1-6紅眠床李1.jpg)  
![](../too5/16/16-1-7紅眠床陳正雄.jpg)
![](../too5/16/16-1-8紅眠床.jpg) 
![](../too5/16/16-1-8a紅眠床.jpg)
![](../too5/16/16-1-9紅眠床.jpg)
![](../too5/16/16-1-9a紅眠床.jpg)
![](../too5/16/16-1-9b紅眠床.jpg)

# 2. 眠床相關ê用品
> **Bûn-chhn̂g Siang-koan ê Iōng-phín**

## 2-1. 棉Chioh被kap被單
> **Mî-chioh-phōe kap Phōe-toaⁿ**

棉被古早講棉chioh、棉chioh被，60年前ê棉被，時行phah he 12斤ê棉chioh被，需要棉被店注文，phah棉被師傅按注文寸尺kap重量手工phah棉被。被單時行粗布花á（布），是棉紗布，洗好需要漿ám chiah ē鮮chhioh。
![](../too5/16/16-1-10花仔布.jpg)  
![](../too5/16/16-1-11眠床.jpg)

## 2-2. 枕頭
> **Chím-thâu**

Hûi-á枕頭m̄-bat看--過，應該是khah古早ê物。一甲子前，阿爸ê枕頭是扁siân竹管，mā有人用舊報紙包紅磚á做枕頭，我是睏ka-tī ê手股頭，一直到讀師範學校，chiah睏布枕頭。

新娘嫁妝a̍h是鉸花á布來thīⁿ ê布枕頭，內面貯茶米粕、綠豆殼、斑芝樹棉。
![](../too5/16/16-1-12枕頭瓷.jpg)
![](../too5/16/16-1-13枕頭瓷仔.jpg)

## 2-3. 枕頭囊
> **Chím-thâu-lông**

套tī布枕頭外面ê布袋á，ē-sái-tit pak起來洗。
![](../too5/16/16-1-13a枕頭囊.jpg)


## 2-4. 枕頭箱
> **Chím-thâu-siuⁿ**

好額人做錢奴才，錢銀珠寶驚失落驚tio̍h賊偷，to̍h khǹg-tiàm枕頭箱做枕頭睏，而且koh掛鎖。
![](../too5/16/16-1-14枕頭瓷仔.jpg)

## 2-5. 竹枕頭hām籐枕頭
> **Tek-chím-thâu hām Tîn-chím-thâu**

竹áu籐pīⁿ ê 枕頭，熱--人siāng合用，lāng風涼爽，驚做有人bē kah意，睏bē落眠。
![](../too5/16/16-1-14b枕頭.jpg)
![](../too5/16/16-1-14a枕頭.jpg)


## 2-6. 蚊罩
> **Báng-tà**

蚊罩防蚊蟲，紗á蚊罩價siàu khah貴，kō͘黃麻布蚊罩mā真讚。黃麻布蚊罩比較khah粗勇pūn-chhiâng，需要thīⁿ耳á穿tiàm蚊罩篙，nê蚊罩khah方便。

Khah早衛生bái，蚊蟲厚，厝間khang-khang-phāng-phāng真chē，特別he竹管厝，眠床nā無nê蚊罩，是真oh落眠。

自從門窗有安網á門網á窗了後，蚊罩to̍h khah少人nê。
![](../too5/16/16-1-15蠓罩.jpg)
![](../too5/16/16-1-15a-1972蕭逸琳.jpg)

## 2-7. 蚊罩鉤
> **Báng-tà-kau**

Nā是紗á蚊罩，需要配合蚊罩鉤nê蚊罩、收蚊罩。Chit種蚊罩鉤應該是紅眠床chiah有ê配備。
![](../too5/16/16-1-16蠓罩鉤.jpg)
![](../too5/16/16-1-17蠓罩鉤.jpg)
![](../too5/16/16-1-18蠓罩鉤.jpg)

# 3. 註解
> **Chù-kái**

|**詞**|**解說**|
|thàng-suh|日來詞，たんす，『衣櫥』。|
|ē-tit|Ē得，可以。|
|chhun--ê|『剩下的』。|
|柴頭木koe̍h|Chhâ-thâu ba̍k-koe̍h，『木頭木材』。|
|pīⁿ ut|Pīⁿ是『編織草繩之類』；ut是『蜷曲、弄彎竹木之類』。|
|棉chioh|Mî-chioh，『用棉花纖維製成的被胎』。|
|叫歌|Kiò-koa，『蟲叫似唱歌』。|
|水--裡chhng|『水裡穿來穿去』。|
|tó͘大大|Tó͘ tōa-tōa，『肚子大大』。台語tō͘是腹內『內臟』，tó͘是腹肚『肚皮』。魚tō͘是『魚的內臟』，魚tó͘是『魚的腹部肉』。|
|tēng-khok-khok|『硬邦邦』。|
|土pi-á|Thô͘-pi-á，『陶笛』。|
|兩khang相làng-thàng|Nn̄g-khang sio-làng-thàng，『兩個洞互通』。|
|u liu siāng kong chhē|工尺譜，五 六 上 工 ㄨ 。|
|腳來phoa̍h，手來hôe|『腳交叉相疊，手去摸』。|
|chhu草蓆|Chhu，『鋪上墊底物』，『鋪草蓆』。|
|chiap-chiⁿ|『老舊棉被被胎擠在一塊不夠舒展的狀態』。|
|sîn話鬚|Sîn ōe-chhiu，聽人講話，增加知識。|
|鮮chhioh|Chhiⁿ-chhioh，『光鮮亮麗』。|
|扁siân|Píⁿ-siân，『扁平狀』。|
|眠床|Bûn-chhn̂g/Bîn-chhn̂g，安眠an-bîn，眠夢bîn-bāng。|
|hi-nó͘-khih|ひのき，台灣扁柏『檜木』。|
|斑芝樹|Pan-chi-chhiū，『木棉樹』。|
|pūn-chhiâng|『笨重』。|
|松蘿|Siông-lô，台灣扁柏kap紅檜有人講做松蘿。|
