---
chapter: 第4章——作田人Khiā家記事
title: 5. 起厝ê家私kap磚á窯
author: Siau Lah-jih
date: 2022-04-05
category: chheh
layout: post
toc: true
---

# 起厝ê家私kap磚á窯
> **Khí-chhù ê Ke-si kap Chng-á-iô**

![](../too5/15/15-5-13磚仔窯.jpg)

Boeh起磚á厝當然ài有磚á，磚á ùi tó位來？磚á窯來！咱chia來紹介磚á窯kap磚á koh有起厝用ê一寡家私。

# 1. 起厝ê家私kah材料
> **Khí-chhù ê Ke-si kah Châi-liāu**

咱chia簡單紹介一寡起厝ê家私kah材料。

## 1-1. 紅毛土
> **Âng-mo͘-thô͘**

紅毛土gih磚á、抹壁tó͘、khōng土腳lóng需要，紅毛土chhiau沙lām水，to̍h ē kā砂石、紅磚á堅固黏做夥，是起厝重要原料。
![](../too5/15/15-5-1紅毛土.jpg)

## 1-2. 抹刀
> **Boah-to**

「一面抹壁，雙面光。」需要師傅功夫kap好用紅毛土抹刀。
![](../too5/15/15-5-2紅毛土抹刀.jpg)
![](../too5/15/15-5-2a紅毛土抹刀.jpg)

## 1-3. 內角、外角
> **Lāi-kak, Gōa-kak**

功夫boeh好，mā tio̍h家私讚。Che內角、外角to̍h是si-á-geh修整ê工具。
![](../too5/15/15-5-3土水家私內角.jpg)
![](../too5/15/15-5-4土水家私外角.jpg)

## 1-4. 紅毛土Khat-á
> **Âng-mo͘-thô͘ Khat-á**

紅毛土khat-á，khat紅毛土落去chiūⁿ壁tó͘，chiah用抹刀抹平，a̍h是khǹg-tiàm磚á頂頭。
![](../too5/15/15-5-5紅毛土匙仔.jpg) 
![](../too5/15/15-5-6.jpg)

長柄紅毛土khat-á，是小工khat紅毛土送hō͘師傅ê家私，師傅工相kāng配合好勢，khang-khòe快速liú-lia̍h。
![](../too5/15/15-5-7.jpg)

大量紅毛土攪砂需要兩名人工kap chhiah-poe，nā是少量，用柴桶chhiau to̍h ē-sái--tit。
![](../too5/15/15-5-8.jpg)

# 2. 磚á窯
> **Chng-á-iô**

下面ê相片已經拋荒ê彰化花壇八卦窯，過去是燒磚á供給起厝ê重要磚á窯。
磚á窯用土炭燒磚á胚，磚á胚需要大量紅土，花壇鄉東pêng八卦山土肉適合燒紅磚，就近挖土節省運費，m̄-chiah古早花壇鄉有足chē磚á窯。

![](../too5/15/15-5-9磚仔窯.jpg)
![](../too5/15/15-5-10磚仔窯.jpg)
![](../too5/15/15-5-11磚仔窯.jpg)
![](../too5/15/15-5-12磚仔窯.jpg)
![](../too5/15/15-5-13磚仔窯.jpg)
![](../too5/15/15-5-14磚仔窯.jpg)

## 2-1. 磚á
> **Chng-á**

紅磚是起厝khōng牆圍建築siāng chán材料，日本時代街路店面chiok chē兩樓磚á厝，起kah chiok súi。

M̄-koh六、七十年前阮庄腳所在真少看tio̍h磚á厝，lóng mā竹管草厝khah chē。等到1950年代chiah開始有人kā竹管厝khōng水裙，to̍h是kā竹管厝離地三、四尺koân壁堵cháⁿ掉，改換gih磚á，m̄-nā好看，koh ē防止niáu鼠蟲thōa走入厝內。Koh khah慢，chiah有用紅磚和木材起造khàm瓦ê紅磚瓦厝。
![](../too5/15/15-5-15火燒磚.jpg)
![](../too5/15/15-5-15a紅磚.jpg)
![](../too5/15/15-5-15b紅磚.jpg)

## 2-2. 花磚
> **Hoe-chng**

花磚，是薄薄hûi-á磚，是chng-thāⁿ壁tó͘ ê藝術品，材料是hûi-á-thô͘（瓷á土）。

色水花紋chiâⁿ súi bē退色，ū平面mā ū浮花，古早chng-thāⁿ厝宅秀面，ná一幅畫，增加厝宅大範氣派。Chit-má ê hûi-á磚是tah壁tó͘ chng-thāⁿ，á-sī tah厝內壁tó͘光生好看，khah-chē是tah tī灶腳浴間á，光生好看頭koh好清洗。
![](../too5/15/15-5-16花磚.jpg)
![](../too5/15/15-5-17花磚.jpg)
![](../too5/15/15-5-18花磚.jpg)
![](../too5/15/15-5-19花磚.jpg)
![](../too5/15/15-5-20花磚.jpg)

# 3. 註解
> **Chù-kái**

|**詞**|**解說**|
|si-á-geh|日來詞，しあげ，『修飾』。|
|gih chng-á|『砌磚』，師傅起厝tio̍h gih磚á，需要紅毛土和技術，磚á chiah ē相咬黏做夥。|
