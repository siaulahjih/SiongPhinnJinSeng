---
chapter: 第3章——作田人生活記事
title: 9. Pōe田土ê家私
author: Siau Lah-jih
date: 2022-03-09
category: chheh
layout: post
toc: true
---

# Pōe田土ê家私
> **Pōe Chhân-tô͘ ê Ke-si**

![](../too5/08/8-2-8-1.土耙.jpg)


# 1. 各種家私紹介
> **Kok-chióng Ke-si Siāu-kài**

土nā sang，種作to̍h輕鬆，土nā tēng，掘土to̍h加真無閒。
種作進前需要掘土ho͘鬆，chiah ē-tàng kā種子、菜栽、樹栽⋯種落土內，順利成長。咱來看做穡人án-chóaⁿ利用bô-kāng家私做bô-kāng路用。

## 1-1. 鋤頭
> **Tî-thâu**

鋤頭是thóaⁿ草ku̍t土ê農具。一支鋤頭分做鋤頭肉、鋤頭柄、鋤頭chiⁿ三部份，鋤頭肉，嘴闊koh利，適合thóaⁿ草、掘水田田土；鋤頭柄siāng讚是káu-chan-á（九層á）；鋤頭chiⁿ有鐵chiⁿ kap柴chiⁿ，是鋤頭柄kap鋤頭肉結合固定ê重要柴phòe鐵phiáⁿ。

鋤頭chiⁿ、斧頭chiⁿ ê型式是長方形，一頭薄一頭厚ê柴枋a̍h是鐵phiáⁿ。
![](../too5/08/8-2-1-1.鋤頭.jpg)

## 【Lah-jih台灣俗語】
- 無名無姓問鋤頭柄。
- 三鋤頭，二畚箕。

## 1-2. 掘á
> **Ku̍t-á**

鋤頭肉khah狹khah細liau ê鋤頭to̍h是掘á，主要是掘土，nā boeh軟土、深掘，需要用chit款掘á，土肉有石頭a̍h是樹根，比鋤頭加真好用，不過khah無適合thóaⁿ草。
![](../too5/08/8-2-2-1.掘仔.jpg) 
![](../too5/08/8-2-2-2.掘仔.jpg) 
![](../too5/08/8-2-2-3.掘仔.jpg)

## 1-3. Ngiáu-á

Ngiáu-á to̍h是用來ngiáu土肉內ê石頭、磚á角，頭尖尖thûi-thûi bē利，挖khang、thóaⁿ平無方便，sió-khóa掘khang種菜tiām種子算是方便好用。
![](../too5/08/8-2-3-1.撓仔.jpg) 
![](../too5/08/8-2-3-2.撓仔.jpg)
![](../too5/08/8-2-3-3.撓仔.jpg)

## 1-4. 尖嘴掘á
> **Chiam-chhùi Ku̍t-á**

華語號做『十字鎬』，台語號做chiam-chhùi ku̍t-á（尖嘴掘á），一頭尖尖一頭ná掘á，掘石頭giat-á、石頭lōng-khōng地形a̍h是挖樹頭樹根，siāng好用。
![](../too5/08/8-2-4-1.尖嘴掘仔.jpg)

## 1-5. 鐵Chah
> **Thih-chah**

鐵chah結構kap鋤頭相像，只是鐵chah肉是四支尖尖ê pê-á，ē-tàng掘，ē-tàng pê，是tn̄g tio̍h砂石á地，a̍h是挖草本樹á根，siāng好用ê農具。
![](../too5/08/8-2-5-1.鐵Chah.jpg)

## 1-6. 兩齒Pê
> **Nn̄g-khí-pê**

形體kài-sêng鐵chah欠兩齒，to̍h號做兩齒pê，這是特殊用具，種菜tiām種用，親像種蒜á，用兩齒pê pê兩條溝，chiah kā蒜種1粒1粒tiām。
![](../too5/08/8-2-6-1.兩齒耙.jpg)

## 1-7. 土Chhiah
> **Thô͘-chhiah**

Chhiah土khang ê家私，長形半圓chhiah嘴，所以mā有人叫圓chhiah，tàu長柄，適合雙手挖深khang chhāi thiāu-á（柱á）。庄腳人、作穡人，搭菜瓜棚á tio̍h chhāi柱á，插甘蔗為tio̍h甘蔗大欉直欉bē彎曲tio̍h chhāi柱á。

Chhiah是用雙手giâ家私，直直對土面chhiám--落-去ê動作，鐵phah、圓嘴，有柄挖土、挖khang ê家私，簡單講，to̍h是chhiah土挖khang ê家私。Chhāi柱á，搭戲棚，ó͘涵khang真好用。
![](../too5/08/8-2-7-1.塗鍤.jpg)  
![](../too5/08/8-2-7-2.圓鍘.jpg)

這是柴做ê土chhiah，溪埔地鬆園挖土iah土真好用，nā是水田土質khah khiū khah黏，比較khah無好用。
![](../too5/08/8-2-7-3.塗鍘竹塘.jpg)
## 1-8. 土pê
> **Thô͘-pê**

Lóng是pê土ê器具，有齒ê土pê主要是boeh kā土pê ho͘鬆；無齒ê土pê主要是boeh kā土pê ho͘平。
![](../too5/08/8-2-8-1.土耙.jpg)
![](../too5/08/8-2-8-2.土耙.jpg)
![](../too5/08/8-2-8-3.土耙.jpg)
![](../too5/08/8-2-8-4.土耙.jpg)  

## 1-9. Tú-á

竹管khiā直插入土肉是chhāi（thiāu-á），nā chhoa̍h-chhoa̍h kah-tiàm樹欉á-sī tú tī弓蕉欉，to̍h是tú-á。目的to̍h是無ài hō͘樹á、柱á khi 1-pêng。弓蕉tú-á、甘蔗tú-á。

![](../too5/08/8-2-9-1.拄仔.jpg)

## 1-10. 挖á
> **Óe-á**

挖（óe/ó͘）土tiām子、種菜、種樹á栽，a̍h是挖土khau菜、khau草，挖土底ê番薯菜根、tō͘-kún-á（杜蚓á）。
![](../too5/08/8-2-10-1.挖仔.jpg)
![](../too5/08/8-2-10-2.挖仔.jpg)
![](../too5/08/8-2-10-3.挖仔.jpg)

# 2. 註解
> **Chù-kái**

|**詞**|**解說**|
|káu-chan-á|九層á，『青剛櫟』。|
|石頭giat-á|有mê有角ê細粒幼石á，『石頭破碎的顆粒』。|
|石頭lōng-khōng|『形容石頭多而雜的地形』。|
|杜蚓á|Tō͘-kín-á/tō͘-kún-á。|
