---
chapter: 第1章——作田人田園記事
title: 14. 風鼓──鼓粟á Thang收藏
author: Siau Lah-jih
date: 2022-01-14
category: chheh
layout: post
toc: true
---

# 風鼓──鼓粟á Thang收藏
> **Hong-kó͘──Kó͘ Chhek-á Thang Siu-chông ** 

![](../too5/05/5-3-4.風鼓鼓粟.jpg)

# 1. 是Án-chóaⁿ Ài收藏
> **Sī Án-chóaⁿ Ài Siu-chông**

「好天to̍h ài粒積雨來糧」，看天食飯ê作田人，除了勤儉kut-la̍t作穡，mā tio̍h粒積米糧kap保存一寡菜蔬，當田--裡無thang洗收ê日子，a̍h是風颱水災sńg-tn̄g欠收ê無奈，chiah有thang煮食配鹹。

早期作田人，lóng是ka-tī種作ka-tī收成，五穀ē-tàng曝ta過冬，菜蔬除了曝koaⁿ以外，需要sīⁿ鹹保存。

台灣四季如春，一年兩冬稻穀kap一冬雜錯種，收成了後to̍h是收藏保存ê khang-khòe，粟á tio̍h風鼓篩選，粟倉、ka-tî-á、kó͘-têng-pūn（古亭笨）儲存，nā是菜蔬大出，食bē去ê高麗菜、花á菜、菜豆á、匏á提來曝koaⁿ，菜頭ē-tàng曝菜脯、sīⁿ菜頭long-á，醃瓜sīⁿ脆瓜á、爛瓜á，冬瓜、竹筍、芋á kāng款ē-sái-tit sīⁿ，nā是番薯，食bē去--ê chhoah-chhiam曝番薯chhiam脯，一寡khǹg-tiàm眠床腳，慢慢á食，隨在伊puh íⁿ，sūn-sòa hō ͘ niáu鼠á食點心。

# 2. 風鼓
> **Hong-kó͘**

曝ta ê粟tio̍h用風鼓篩選tēng粟phàⁿ粟，tēng粟收藏、納錢糧（田賦），phàⁿ粟飼cheng-seⁿ-á（精牲á），風鼓算是收藏足重要ê家私，ta̍k內底（三合院）lóng有一隻。

![](../too5/05/5-2-1.風鼓部位名.jpg)
![](../too5/05/5-2-3.風鼓構造.jpg)

# 3. 風鼓各部位紹介
> **Hong-kó͘ Kok Pō͘-ūi Siāu-kài**

![](../too5/05/5-2-2.風鼓結構.jpg)

## 3-1. 風鼓斗
> **Hong-kó͘-táu**

倒chhāi四角錐形，漏嘴tn̂g-liâu（長條）形，作用像酒漏á，曝ta ê粟á用chhiah-ki（chhiah箕）倒落去風鼓斗。漏嘴下面有調節器控制。
![](../too5/05/5-2-5.風鼓斗.jpg)

## 3-2. 漏粟調節器
> **Lāu-chhek Tiâu-chiat-khì**

Tī風鼓斗長條形漏嘴下面有長條形活動柴枋，ē-tàng調節粟á漏入風鼓內ê chē少。

## 3-3. 風鼓箱
> **Hong-kó͘-siuⁿ**

風鼓箱圓形像鼓。

## 3-4. 風鼓葉á
> **Hong-kó͘-ia̍p-á**

風鼓手連sòa絞風，吹向風鼓嘴，產生風力。
![](../too5/05/5-2-6.風鼓葉仔.jpg)

## 3-5. 風鼓絞á
> **Hong-kó͘ Ká-á**

Mā講風鼓手，『ㄣ』型風鼓絞á帶動風鼓葉á。

## 3-6. 風鼓嘴
> **Hong-kó͘-chhùi**

最後飛出風鼓嘴是無路用ê雜物。

## 3-7. 頭槽
> **Thâu-chô**

Tēng粟khah重，lak落第一槽，號做頭槽。

## 3-8. 二槽
> **Jī-chô**

Phàⁿ粟khah輕，飛向前lak落第二槽，號做二槽。

## 【Lah-jih字詞謎猜】
>**【Lah-jih Jī-sû Bê-chhai】**

鳥á腳蜘蛛肚，ē-hiáu食bē-hiáu行路，kha-chiah phāiⁿ斗風搧肚，放出物件分三路。

    答案：風鼓。

頭槽二槽：頭槽sîn tēng粟，二槽sîn phàⁿ粟。設計無kāng，位置mā無kāng，功能相kāng。
![](../too5/05/5-2-7.風鼓.jpg)
![](../too5/05/5-2-4.風鼓.jpg)

> 註：Tēng粟，內面有飽tīⁿ米粒；phàⁿ粟，內面米粒無飽tīⁿ。

# 4. 風鼓鼓粟á現場
> **Hong-kó͘ Kó͘ Chhek-á Hiān-tiûⁿ**

Chhiah-ki（chhiah箕）put粟入去風鼓斗，a̍h是kā鼓好ê粟á put入去布袋收khǹg；Pê-put、Sàu-se（掃梳）kā粟á 掃做堆；Khiau-taⁿ（曲擔）、Bí-lôa（米籮）kā粟á taⁿ去收藏設施收khǹg。
![](../too5/05/5-3-1.風鼓鼓粟現場.jpg)

鼓粟á siāng少一對手，1人鼓風鼓，1人chhiah箕put粟落去風鼓斗。
![](../too5/05/5-3-2.風鼓鼓粟.jpg)
![](../too5/05/5-3-3.風鼓鼓粟.jpg)
![](../too5/05/5-4-1.柫粟工具.jpg)

##  4-1. Chhiah箕紹介
> **Chhiah-ki Siāu-kài**

Chhiah箕kap畚箕無kāng ê所在是，篾á幼，縫密，ut工加真幼jī ngē-chiāⁿ，無耳，主要用來put粟。Chhiah ê方法，是chhiah箕嘴直接tu落去粟堆put粟，m̄免用pê-put，比畚箕加真方便liú-lia̍h。除了put粟，mā ē-sái-tit put五穀、鋸sut-hu，nā用來put土米沙、糞埽，to̍h有影khah討債用--lò͘。
![](../too5/05/5-4-2.鍤箕.jpg)
![](../too5/05/5-4-3.鍤箕.jpg)

## 4-2. 布袋紹介
> **Pò͘-tē Siāu-kài**

布袋m̄是黃麻布袋，布袋比黃麻布織了加真肥真密，粗勇ē通風，是貯粟á運送好用ê包裝袋。粟á nā袋入布袋，nā m̄是寄米絞to̍h是送農會納錢糧繳田租。

1950國校時代，tn̄g-tio̍h落雨天，moa布袋戴瓜笠，siāng讚ê jia雨裝備。
![](../too5/05/5-12-1.布袋.jpg)
![](../too5/05/5-12-2.布袋.jpg)
![](../too5/05/5-12-3.布袋.jpg)
![](../too5/05/5-12-4.布袋.jpg)
![](../too5/05/5-12-5.布袋.jpg)

# 5. 註解
> **Chù-kái**

|**詞**|**解說**|
|to̍h ài|『就要』。|
|作穡|Choh-sit，『工作』。|
|作田|Choh-chhân，『種田』。|
|菜蔬|Chhài-se。|
|洗收|Sé-siu，採收，收成。|
|sńg-tn̄g|『損害，為害』。|
|配鹹|Phòe-kiâm，『配菜』。|
|曝ta|Pha̍k-ta，『曬乾』。|
|曝koaⁿ|Pha̍k-koaⁿ，『曝曬成筍干、菜干、龍眼干……』。|
|sīⁿ鹹|Sīⁿ-kiâm，『醃漬』。|
|雜錯種|Cha̍p-chhò-chèng，『種雜糧』。|
|khang-khòe|『工作』。|
|粟倉|Chhek-chhng，『穀倉』。|
|ka-tî-á|『竹編榖倉』。|
|niáu鼠|『老鼠』。|
|tēng粟phàⁿ粟|Tēng-chhek，『飽滿穀子』，Phàⁿ-chhek，『不飽滿穀子』。|
|錢糧|Chîⁿ-niû。|
|田賦|Tiân-hù。|
|內底|Lāi-té，竹圍厝地為單位ê 1-ê『三合院』，to̍h是護龍、正身起。|
|倒chhāi|『倒立』。|
|糞埽|Pùn-sò，『垃圾』。|
|討債|Thó-chè，『浪費』。M̄是『討債』。|
|to̍h有|『就有』。|
|土米沙|土粉lām幼沙á。|
|布真肥|Pò͘ chin-pûi，『布匹織的緊密』。|
|番薯chhiam脯|『曬乾的番薯絲』。|
