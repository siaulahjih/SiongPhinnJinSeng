---
chapter: 第3章——作田人生活記事
title: 5. 農業社會上要緊ê運搬家私──牛車
author: Siau Lah-jih
date: 2022-03-05
category: chheh
layout: post
toc: true
---

# 農業社會上要緊ê運搬家私──牛車
> **Lông-gia̍p Siā-hōe Siāng Iàu-kín ê Ūn-poaⁿ Ke-si——Gû-chhia**

![](../too5/07/7-4-1.牛車.jpg)

記得一段唸謠是：「大頭--ê大頭--ê坐牛車，牛車iⁿ-oaiⁿ叫，大頭--ê khih-khih笑。」坐牛車ê心適趣味，老一輩應該lóng有真深記智。

牽牛車是一項專業，賺chit途--ê m̄-nā ài有錢買牛hak牛車，mā ài有粗勇漢草，拖車--ê是牛，giâ貨送貨起落--ê是人，lóng需要力頭飽，耐操耐做有擋頭ê粗khang-khòe，一車貨物tín-tāng-tio̍h to̍h是5-6000斤，koh-khah重載--ê是7-8000斤，連同牛車m̄-boeh chiâⁿ萬斤，tn̄g-tio̍h chit款重載，牽牛車ê牛車兄to̍h ài tiàm頭前陪牛哥行，kā牛哥加油tàu出力，a̍h是lêng牛鼻叫助手後面tàu-sak。貨物少ê時陣，a̍h是等貨落了後，牛車兄to̍h-ē坐tiàm頭前牛車道牽牛索giâ牛sut-á指揮牛哥，nā是穡頭作了已經黃昏，koh ē趕牛sió-khóa lia̍p-lōng走，輕鬆唱山歌，看牛輕鬆á走，一時感覺牛kap人互相依倚，saⁿ-kap作穡感心畫面，che是khah早台灣人m̄食牛肉ê感恩心靈。

Tng牛車空載時陣，to̍h是gín-á坐牛車好機會，庄--裡牛車有5台，耀輝--e ê牛車，gín-á siāng愛坐，m̄-nā bē kā人趕，koh-ē停落來hō͘ gín-á坐好勢，耀輝--e生做武tún武tún，腳手mé-lia̍h，phah-piàⁿ好鬥陣，tòa-tī隔壁內底，伊lóng ē叫「Lah-jih--è！來頭前坐kap我做夥！」

Àu-ta̍t-á伯惡khia̍k-khia̍k，m̄ hō͘人坐to̍h是m̄ hō͘人坐，每pái nā有人坐伊ê牛車to̍h氣phut-phut，狡怪好膽ê gín-á無大無細愛kā伊chhòng-tī，kì-chāi伊趕，boeh坐to̍h是boeh坐，趕kah chiâⁿ煩時，kui-khì牛sut-á giâ--leh，落車，gín-á自然走kah phùn-keng--去，thèng-hāu伊koh轉去頭前坐，gín-á又koh khi̍p-tiàm後壁牛車道hàiⁿ--leh hàiⁿ--leh笑hai-hai。

Sêng-á兄hoâiⁿ koh ok，一ê面á hm̍h-hm̍h m̄講話，ta̍k-ê lóng m̄敢坐伊ê牛車，雖bóng Lah-jih好頭嘴tiāⁿ-tiāⁿ相借問「Sêng-á兄，你boeh去tah！」Mā m̄-bat坐伊ê牛車。

牛車Jī--ē人tiām-tiām罕得kap人開講，gín-á坐伊ê牛車，to̍h ài用偷坐--ê，罕罕--à chiah-ē kā人趕。

Siāng趣味to̍h是坐牛車Hok--à ê牛車，路頭路尾tn̄g--tio̍h，lóng-ē停落來hō͘ Lah-jih坐，載到阮門腳口chiah落車，別ê gín-á boeh坐伊ê牛車，除了in內底ê人，其他免講，gín-á伴lóng chiâⁿ欣羡Lah-jih，m̄免用偷坐--ê，原因是牛車Hok--à kap阿爸振á叔公真bā，真有話講。

阿爸時常交帶「m̄-thang偷坐人ê牛車，牛車leh行振動，án-ne peh-chiūⁿ peh-lo̍h ē危險。」阿爸雖bóng無夠kut-la̍t作穡，教kiáⁿ確實有伊1套道理。莫怪牽牛車--ê lóng bô-ài hō͘人偷坐伊ê牛車，這m̄是ko͘-láu，是安全問題。
![](../too5/07/7-4-24.牛車.jpg)

# 1. 牛車部位名稱紹介（一）
> **Gû-chhia Pō͘-ūi Miâ-chheng Siāu-kài （1）**

請對應相片做夥讀ē Khah清楚。
![](../too5/07/7-4-2.牛車構造.jpg)

## 1-1. 牛鼻Khian
> **Gû-phīⁿ-khian**

Mā有講做牛鼻khoân，銅質，kǹg過牛鼻，pa̍k索á牽牛、指揮牛ê行動。
![](../too5/07/7-4-3.牛鼻圈.jpg)

## 1-2. 牛吊龍
> **Gû-tiàu-lêng**

牛鼻khian kǹg-tī牛鼻，tīn-tōng-hàiⁿ是一項負擔，所以kā牛鼻khian用細條索á吊tiàm牛耳後牛niah所在，減輕牛鼻ê負擔，chit條索á叫做牛吊龍（Mā有人講鼻龍Phīⁿ-lêng）。

## 1-3. 牛牽胸
> **Gû-khan-heng**

牛擔khòe-tī牛ām-kún，無張持ē溜--去，為tio̍h固定牛擔位置，用一條細條黃麻索á ùi ām下kho͘起來pa̍k tiàm牛擔兩pêng，chit條索á叫做牛牽胸。

## 1-4. 牛擔
> **Gû-taⁿ**

Khòe tī牛ām-kún，彎曲像山形，大部份是刺竹牛擔。竹筍尺外koân，to̍h用模具引導伊定形，等到竹nā sek到ngē-chiāⁿ tēng-pak chiah取落來si-á-geh，這有專門做牛擔ê販á提來牛墟賣。
![](../too5/07/7-4-4.牛擔.jpg)
![](../too5/07/7-4-5.牛擔.jpg)
![](../too5/07/7-4-6.牛擔.jpg)  
![](../too5/07/7-4-7.牛擔.jpg)

## 1-5. 牛腳蹄
> **Gû-kha-tê**

牛腳蹄是牛穿ê鞋，m̄是牛ê腳蹄。拖牛車ê牛chiah ē穿牛腳蹄。
![](../too5/07/7-4-8.牛腳蹄.jpg) 
![](../too5/07/7-4-9.牛跤蹄陳慶芳.jpg)
![](../too5/07/7-4-10.牛跤蹄.jpg)

## 1-6. 牛車棚á
> **Gû-chhia-pêⁿ-á**

駛牛犁田時，牛擔連接犁鉤hit kōaⁿ家私叫做kha-chhia「腳車」；nā是kah tiàm牛ām-kún hit組家私，to̍h號做gû-chhia-pêⁿ-á（牛車棚á）。Kah腳車，牛chiah ē-tàng駛田，kah牛車棚á，牛chiah ē-tàng拖車。

包含1支牛擔、2支chhia-pêⁿ-á柴篙kap連接車台ê牛車耳。Hit 2支chhia-pêⁿ-á柴篙tio̍h用chiⁿ--ê ê直絲káu-chân-á（九層á）柴，káu-chân-á tēng-pak韌koh勇，ē堪得拖chiâⁿ萬斤ê重載。牛擔pa̍k接chhia-pêⁿ-á用鐵kho͘鎖tiâu，過去是用藤bi̍h-á a̍h是瓊麻索pīⁿ成「8」字型pa̍k tiâu--leh，m̄ chiah有一種用麵粉做成「8」字ê嘴食物叫做「kha-chhia-tîn（kha車藤）」。Kha-chhia-tîn有ê所在號做索á股a̍h-sī蒜茸枝。

**駛牛犁田，牛擔連接犁鉤需要腳車；駛牛拖車，牛boeh拖牛車需要牛車棚á。**
![](../too5/07/7-4-12.牛車棚仔.jpg) 
![](../too5/07/7-4-13.牛車棚仔.jpg)
![](../too5/07/7-4-14.牛車棚仔.jpg)
![](../too5/07/7-4-11.跤車藤.jpg)
## 1-7. 牛車磨／頂下磨盤
> **Gû-chhia-bō/Téng-ē-bō-pôaⁿ**

牛車ē-tàng tńg彎se̍h角全靠頭前輪kap牛車台相連hit-ê「頂下磨盤」，頂下磨盤to̍h親像石磨á ê頂下lún，ē-tàng tńg-se̍h，所以mā有講做牛車磨。

![](../too5/07/7-4-15.牛車磨.jpg)
![](../too5/07/7-4-16.牛車磨.jpg)

## 1-8. 牛車道
> **Gû-chhia-tō**

木造牛車台ê四邊柴koaiⁿ號做牛車道。
![](../too5/07/7-4-17.牛車道.jpg)

## 1-9. 牛車輪
> **Gû-chhia-lián**

古早古早ê牛車輪是柴枋，後--來是柴輪外iân套鐵kho͘，koh來to̍h換自動車樹奶輪。
![](../too5/07/7-4-18.平埔牛車.jpg)
![](../too5/07/7-4-19.牛車輪.jpg)
![](../too5/07/7-4-20.牛車輪.jpg)
![](../too5/07/7-4-21.牛車輪.jpg)
![](../too5/07/7-4-22.牛車輪.jpg)
![](../too5/07/7-4-22a.牛車輪.jpg)

## 1-10. 牛車Khi̍t-á
> **Gû-chhia-khi̍t-á**

牛車台ê兩pêng邊牛車道有鎖4-kâi鐵kho͘-á，ē-tàng chhāi柴khi̍t-á，號做牛車khi̍t-á，固定貨物。

# 2. 牛車部位名稱紹介（二）
> **Gû-chhia Pō͘-ūi Miâ-chheng Siāu-kài （2）**

請對應相片做夥讀ē Khah清楚。
![](../too5/07/7-4-23.牛車.jpg)

## 2-1 牛車輪
> **Gû-chhia-lián**

樹奶輪。

## 2-2 牛車磨
> **Gû-chhia-bō**

牛車ē-tàng轉彎se̍h角全靠頭前輪kap牛車台相連hit ê牛車磨，牛車磨mā講頂下磨盤（téng-ē-bō-pôaⁿ）。

## 2-3 牛車擋
> **Gû-chhia-tòng**

牛拖牛車，行路慢鈍，載貨落崎時，chiah需要Tòng-kùn（擋棍），擋棍是橫tī後輪ê長柴kho͘，由牛車坦邊ê擋koaiⁿ控制。擋棍to̍h是『煞車』。

## 2-4 牛車道
> **Gû-chhia-tō**

木造牛車台ê四邊柴koaiⁿ號做牛車道。頭前牛車道是駛牛車--ê ê座位，後壁牛車道是gín-á偷坐牛車ê所在。

## 2-5 牛車杙á
> **Gû-chhia-khi̍t-á**

牛車台ê兩pêng邊牛車道有鎖4-kâi鐵kho͘-á，ē-tàng chhāi柴khi̍t-á，號做牛車khi̍t-á，固定貨物。

# 3. 兩輪牛車
> **Nn̄g-lián Gû-chhia**

![](../too5/07/7-4-25.兩輪牛車.jpg)
![](../too5/07/7-4-26.兩輪牛車.jpg)

# 4. 拖牛車ê牛
> **Thoa Gû-chhia ê Gû**

## 4-1. 赤牛
> **Chhiah-gû**

Kap水牛kāng款，ē駛田ē拖車，力頭比水牛khah差。
![](../too5/07/7-4-27.赤牛廖淑鳳.jpg)


## 4-2. 水牛
> **Chúi-gû**

![](../too5/07/7-4-28.水牛文章.jpg)

# 5. 一寡牛ê家私紹介
> **Chi̍t-kóa Gû ê Ke-si Siāu-kài**

## 5-1. 牛Lin-long-á
> **Gû Lin-long-á**

赤牛á掛tī ām下，行路lin-lin-long-long。
![](../too5/07/7-4-29.鈴啷仔赤牛陳慶芳.jpg)

## 5-2. 淋水管
> **Lâm-chúi-kóng**

日頭赤iāⁿ-iāⁿ，拖車ê牛，熱kah擋bē tiâu，需要lâm水，牛車需要準備鉛桶á a̍h是竹管簡單做ê水管，隨時ē-tàng路邊水溝á入水kā牛哥lâm水。

![](../too5/07/7-4-30.水管仔陳慶芳.jpg)
![](../too5/07/7-4-31.水管.jpg)

## 5-3. 牛灌管
> **Gû Koàn-kóng**

牛mā ē破病需要食藥，to̍h用chit款削chhu-chhu ê竹管灌藥á。所以咱to̍h kā圓管削做chhu-chhu chhoa̍h-chhoa̍h ê款式，講做灌管嘴。

![](../too5/07/7-4-32.牛灌管.jpg) 
![](../too5/07/7-4-33.牛灌管.jpg)
![](../too5/07/7-4-34.牛車.jpg)

# 6. 牛車牌
> **Gû-chhia-pâi**

![](../too5/07/7-7-1牛車牌.jpg)
![](../too5/07/7-7-2牛車牌2.jpg)

# 7. 註解
> **Chù-kái**

|**詞**|**解說**|
|賺chit途|Choán chit-tô͘，『做這門生意』。|
|耐操耐做|Nāi-chhau nāi-chò，『工作能忍受又持久』。|
|tín-tāng-tio̍h|『動不動』。|
|m̄-boeh chiâⁿ萬斤|『快要將近10000斤』。|
|lêng牛鼻|『抓住牛鼻圈，控制牛的行動』。|
|tàu-sak|『後面幫忙推』。|
|lia̍p-lōng走|『牛羊奔跑狀』。|
|saⁿ-kap|『共同、一起』。|
|作穡|Choh-sit，做工課，『工作』。|
|siāng愛|『最喜歡』。|
|武tún|Bú-tún，『個子矮小勇壯』。|
|惡khia̍k-khia̍k|『好兇好兇』。|
|氣phut-phut|『氣得不得了』。|
|chhòng-tī|『捉弄欺負』。|
|kì-chāi|『任由、任憑。隨意而為，不受拘束』。|
|走kah phùn-keng--去|『逃之夭夭』。|
|khi̍p-tiàm後壁牛車道|『鉤掛在後面』牛車道。|
|hàiⁿ--leh hàiⁿ--leh|『搖搖晃晃』。|
|笑hai-hai|『笑哈哈』。|
|hoâiⁿ koh ok|『蠻橫不講理且兇狠』。|
|真bā|Má-chih，『談得來』。|
|peh-chiūⁿ peh-lo̍h|『爬上爬下』。|
|ko͘-láu|『吝嗇不慷慨』。|
|ngē-chiāⁿ tēng-pak|『硬挺緊實』。|
|牛墟|Gû-hi，『是一種定期舉行的露天牛隻買賣市集』。|
|kǹg過|『鑽穿』。|
|tīn-tōng-hàiⁿ|『搖來搖去幌來幌去』。|
|tńg-se̍h|『轉彎』。|
|si-á-geh|日來詞，しあげ，『修飾』。|
|杙á|Khi̍t-á，『木樁。形狀像釘子，下端尖尖可釘入地上』。|
|日頭赤iāⁿ-iāⁿ|『炎炎太陽下』。|
|kha車藤|『麻花捲』。|
|管|Kóng，『圓形中空』，水管、竹管、鐵管。|
|管|Kńg，『可以輸送穿通的管子』，血管、嚨喉管、氣管。|
|樹奶|Chhiū-leng／chhiū-ni，『橡皮。從橡膠樹樹幹中所擷取出來的乳狀物質，乾涸後呈黃色彈性的軟塊』。|
