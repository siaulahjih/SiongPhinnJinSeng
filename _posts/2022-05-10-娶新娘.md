---
chapter: 第5章——作田人傳統記事
title: 10. 娶新娘
author: Siau Lah-jih
date: 2022-05-10
category: chheh
layout: post
toc: true
---

# 娶新娘
> **Chhōa Sin-niû**

![](../too5/18/168-新娘轎模型.jpg)

娶新娘，人生大tāi-chì，10日前8日後無閒chhih-chhih，chhoân che款he，清洗內面、借碗箸，chhiàⁿ to-chí辦桌煮料理，貼柱聯、寫紅帖‥‥‥到kah前1-2工，厝邊隔壁tàu腳手，借椅桌搭布棚，chhoân新娘轎、發落人工扛kioh-á（siāⁿ），央叫庄內子弟（團）準備子弟陣、八音團‥‥‥

Siāng鬧熱siāng無閒是新娘娶入門hit中晝，人客齊到boeh看新娘，mā boeh食chheⁿ-chhau，蜈蜞咬蛤鬧熱滾滾，2點半鐘過--去，tàu腳手--ê趕緊整理椅桌還厝邊，thn̄g菜尾á hēng厝邊隔壁，娶新娘齣頭到chia圓滿大吉昌中狀元，iáu-bōe！Sòa--落去iáu有齣頭，eng暗kap半暝後。

# 1. 金炮燭
> **Kim Phàu Chek**

金炮燭包含壽金、大炮、連炮á、炮城、紅蠟燭，tī嫁娶禮俗是真重要ê禮品，除了ka-tī公媽廳拜神明拜公媽需要，娶新娘時男方tio̍h送女方兩副金炮燭thang hō͘女方點燭拜神拜公媽，禮貌上女方tio̍h回男方一副。兩姓合婚，nā無tī公媽廳點燭燒香稟報公媽，無算完成婚禮，需要另外chhōe好日完成點燭禮。

## 1-1. 炮城
> **Phàu-siâⁿ**

炮城kap八卦米篩kāng款有phek-siâ（辟邪）ê路用，頂頭有印二姓合婚，百子千孫，乾坤配合，琴瑟和鳴，鴛鴦戲水，永浴愛河。娶新娘時，需要備辦2粒炮城去娶親，女方收1粒，1粒回男方。女方收tio̍h炮城to̍h ka掛tiàm大廳門斗頂，等候拜公媽了後，kā內面hit粒大砲放了後，新娘to̍h ē-sái-tit hō͘人娶出門。

Nn̄g sèⁿ ha̍p-hun, pah-chú chhian-sun
二姓合婚，百子千孫

Khiân-khun phòe-ha̍p, khîm sek hô-bêng
乾坤配合，琴瑟和鳴

Oan-iuⁿ sńg-chú, éng-io̍k ài-hô
鴛鴦戲水，永浴愛河
![](../too5/18/187-炮城.jpg)


## 1-2. 蠟燭台kap蠟燭
> **La̍h-chek-tâi kap La̍h-chek**

木材造作壽字紅色燭台，插紅色囍字蠟條，喜氣光明（功名）。

![](../too5/18/188-燭台.jpg)
![](../too5/18/189-燭台忠義.jpg)

錫質蠟燭台。

![](../too5/18/190-燭台.jpg)  

# 2. 新娘轎
> **Sin-niû-kiō**

轎，tī 1955年代進前是上等ê交通工具，先生（醫生）往診需要chhiàⁿ轎hō͘伊坐；先--ê（地理師／算命師）boeh出門tio̍h坐轎；老歲á人boeh去hō͘先生看，有錢人chhiàⁿ轎kā伊扛，sàn赤人只好用āiⁿ--ê；娶bó͘ tio̍h用新娘轎娶入門；送亡者chiūⁿ山頭，phâng斗ê大孫一定tio̍h坐大孫轎。扛轎需要2-ê人，遠路需要1-2-ê人做ió͘-bih，所以扛轎有轎班，阮二伯人koân大，漢草好，是庄內清水--ê轎班重要轎夫。清水--ê hit頂轎是chhíⁿ色--ê，素素--à，m̄-koh nā tn̄g-tio̍h娶新娘，to̍h ē nê八仙彩妝súi-súi，頭前面koh有he八音chhōa路：「2-ê扛hō͘ 1-ê thiòng，2-ê扛hō͘ 1-ê thiòng…（51 65 61 5/51 65 62 1/…）」jŏa鬧熱jŏa趣味--leh neh！ 

轎nā是妝thāⁿ kah súi-súi有喜氣to̍h是娶新娘ê新娘轎，有篾轎kap四轎兩種。
![](../too5/18/151-四轎篾轎.jpg)


## 2-1. 篾轎
> **Bi̍h-kiō**

早期台灣人siāng kài普遍ê篾轎，主要製造枝骨是刺竹、桂竹，連轎篙mā是竹材，是竹絲khah韌，頭尾生做khah pêⁿ-pāng ê chio̍h-ko-tek（石篙竹），用來扛轎堅固koh ē sìm，mā號做kiō-ko-tek（轎篙竹）。平常時用來hō͘先--ê坐，a̍h是送葬時做大孫轎。Nā是kā八仙彩nê--起-來，to̍h是娶新娘ê新娘轎，新娘轎除了nê八仙彩以外，轎頂tio̍h pa̍k有頭有尾ê紅甘蔗，表示大pha尾，後壁掛八卦米篩辟邪。因為是竹造，khah輕，所以只用兩人扛，1前1後，聽講古早彰化和á先賴和醫生往診，to̍h是坐這款篾轎，轎夫扛轎轉彎se̍h角、peh崎落崎，lóng是講一款僻話（內行話）chiah ē-tit扛hō͘轎內ê人，感覺sù-sī爽快。
![](../too5/18/152-篾轎.jpg)

## 2-2. 轎篙
> **Kiō-ko**

因為石篙竹是一欉一欉分開生長，hām桂竹kāng-khoán直，頭尾平大kho͘ khah無大頭su̍t，koh比桂竹khah大kho͘，竹管韌koh勇，取有夠熟ê石篙竹做轎篙siāng適合，扛--起來koh-ē sìm，所以石篙竹mā號做轎篙竹。
![](../too5/18/153-篾轎.jpg)

頭前轎門，有門簾á thang cha̍h。兩pêng邊phok--出-來部份是穿轎篙ê轎篙khang。外觀色水chhíⁿ色kap紅kòng色，看起來樸素koh影目，chiâⁿ有台灣味。

轎ê兩pêng邊有轎窗掛門簾á，thang hō͘族親、姊妹á伴探轎kap新娘放性地tàn khoe-sìⁿ（葵扇）。後壁有通風窗，內面chiah bē hip熱，mā方便kap外口面ê人講話。
![](../too5/18/154-篾轎.jpg)

轎內ê空間，kan-nā有固定ê座位。
（下腳ê轎索是四轎用--ē，kap篾轎無關連。）
![](../too5/18/155-篾轎.jpg)

轎內座位椅坐á是藤篾á pīⁿ--ē，椅phēng chhu-chhu ē-tàng theⁿ。
![](../too5/18/156-篾轎.jpg)

## 2-3. 四轎
> **Sì-kiō**

選hit-lō tēng koh韌bē蛀ê木材，需要真幼路ê kap-choh師傅、雕刻師製作。無論浮雕、鋸雕，貼金箔、畫花鳥，lóng是吉祥花紋，轎門、轎窗nê門簾á，後壁面有通風khang，減少hip熱koh ē-tàng kah外口講話。Kui頂轎漆紅漆，紅kòng-kòng充滿喜氣，紅色雙喜「囍」貼兩pêng轎窗，四轎to̍h是chit種『花轎』，現代講ê紅頂四轎。

Chiah-nī貴氣ê新娘轎，當然需要大排場陣頭kap排列成隊ê大siāⁿ（內面貯嫁妝）tòe後，chiah配ē得過，官家人子弟a̍h是有錢好額人cha-bó͘-kiáⁿ chiah ē堪得有chit款排場，一般人家nā有篾轎thang坐to̍h歡喜tī心內。
![](../too5/18/157-四轎.jpg)
![](../too5/18/158-四轎.jpg)
![](../too5/18/159-四轎.jpg)

轎蓋ê雕刻、花紋、色水，轎窗貼囍字。
後壁通風khang，活動--ê，風口tī下面，有隱密作用，古早人khah pì-sù。頂面貼囍字。
![](../too5/18/160-柴轎.jpg)
![](../too5/18/161-柴轎.jpg)

轎篙khang四角形，轎篙需要選tēng、韌、勇koh直絲ê木材製造。
![](../too5/18/162-四轎.jpg)

轎蓋、轎座kāng款妝kah súi-tang-tang。
![](../too5/18/163.jpg)
![](../too5/18/164-四轎.jpg)

轎內kan-nā khǹg 1張細隻柴椅，未免siuⁿ簡單，坐久kám bē腳痠尻川phé疼。莫怪俗語án-ne講：扛轎--ê喝艱苦，坐轎--ê mā喝艱苦。
![](../too5/18/165-四轎.jpg)

四轎（紅頂四轎）需要4-ê轎夫扛，所以需要轎索，轎索是用棕簑毛a̍h是樹絲（瓊麻，龍舌蘭ê 1種）pīⁿ，m̄驚雨淋，堅固耐用。
![](../too5/18/166-轎索.jpg)

古錐ê轎bô͘-hêng（模型）。轎夫叫做扛轎--ē。
![](../too5/18/167-四轎.jpg)
![](../too5/18/168-新娘轎模型.jpg)

## 【Lah-jih台灣俗語】

1、上轎chiah-boeh放尿。

2、扛轎m̄扛轎，管新娘放尿。

3、坐轎--ê m̄知扛轎--ê艱苦。

4、扛轎--ê喝艱苦，坐轎--ê mā喝艱苦。

5、紅頂四轎扛m̄行，包袱á款款--leh tòe人走。

# 3. 葵扇
> **khoe-sìⁿ**

新娘放葵扇，有人解說做放性地，做人新婦bē-sái-tit koh有做人cha-bó͘ kiáⁿ ê性地；有人解說做放姓，嫁雞tòe雞飛，嫁狗tòe狗走，嫁乞食phāiⁿ ka-chì斗，嫁ang tio̍h tòe ang姓。

個人感覺「放性地」無合音韻，葵扇發音khoe-sìⁿ，名姓發音有miâ-sìⁿ kap miâ-sèⁿ，放葵扇簡單講pàng-sìⁿ，無人講pàng-sèⁿ，só͘-pái，放姓（sìⁿ）有合傳統習俗。

# 4. 八卦米篩
> **Pat-kòa-bí-thai**

嫁娶禮器phek-siâ（辟邪）八卦米篩，m̄是真正ē-tàng篩米ê米篩。

![](../too5/18/169-八卦米篩.jpg)
娶新娘陣頭siāng頭前to̍h是竹掃吊豬肉liau，辟邪白虎神；後壁新娘轎除了八仙彩以外，轎頂是有頭有尾ê紅甘蔗，轎後tio̍h愛掛八卦米篩。

八卦米篩是娶新娘避邪ê民俗用品，m̄是篩米ê米篩，頂面有紅色八卦圖，jia閘新娘頭殼頂，ē-tàng辟邪。

Kiáⁿ婿坐轎kā米篩khǹg tiàm轎內去娶新娘，到kah新娘tau，kiáⁿ婿kā新娘牽出門外時，媒人婆--ā tio̍h kā米篩jia-cha̍h新娘頭殼頂去坐轎，然後kā米篩pa̍k tiàm轎後，等到娶入門chiah-koh剝落米篩jia閘新娘（有ê ē叫好命人提米篩）入新娘房。新娘nā是有身to̍h改用烏雨傘。娶新娘nā無掛米篩，眾人to̍h ē議論紛紛，tī hit個頂甲子ê年代。

竹掃、米篩：辟邪ê路用，tī歌á戲齣「周公鬥法桃花女」內面有描寫。

# 5. 新娘娶入門講好話
> **Sin-niû Chhōa Ji̍p-mn̂g Kóng Hó-ōe**

1、米篩giâ koân-koân，生kiáⁿ生孫中狀元。

2、米篩jia新娘，做人新婦有好樣。

3、新娘hāⁿ戶tēng，生後生頭殼tēng，生cha-bó͘-kiáⁿ真聰明。

4、新娘行入房，從今做大人。

5、新娘坐正正，chiah ē得人疼。

6、新娘坐ǹg東，歡喜嫁好ang。

7、新娘坐向西，賢慧通人知。

8、新娘坐向南，ang婿雙手lám。

9、新娘坐向北，新娘睏坦笑，新郎ka-lián-phak。

# 6. Kài特別ê嫁妝——柴匾
> **Kài Te̍k-pia̍t ê Kè-chng——Chhâ-pián**

嫁妝kah柴匾有khah特別，chit塊柴匾是phû-tiau（浮雕），內容刻官家人子弟娶親ê隊伍，頭前字姓燈「胡府」，後壁新娘轎，人物活kioh。

![](../too5/18/170-浮雕壁匾.jpg)
![](../too5/18/171-浮雕壁匾.jpg)
![](../too5/18/172-浮雕壁匾.jpg)

# 7. 註解
> **Chù-kái**

|**詞**|**解說**|
|睏坦笑|khùn-thán-chhiò，『仰睡』。|
|chhiáⁿ（請）／chhiàⁿ（倩）|Chhiàⁿ tio̍h用錢chhiàⁿ。|
|ió͘-bih|よび，預備。|
|chhoân|『張羅、準備』。|
|紅kòng色|有絲á光ê紅色。|
|to-chí|刀子，『廚師』。|
|chhíⁿ色|『藏青色』。|
|ka-lián-phak|To̍h是睏坦覆（khùn-thán-phak），『趴睡』。|
|媒人|有以下ê腔口，moâi-lâng／mûi-lâng／môe-lâng／hm̂-lâng。|
