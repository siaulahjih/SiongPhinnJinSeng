---
chapter: 第5章——作田人傳統記事
title: 9. 新娘房kap相關ê嫁妝
author: Siau Lah-jih
date: 2022-05-09
category: chheh
layout: post
toc: true
---

# 新娘房kap相關ê嫁妝
> **Sin-niû-pâng kah Siong-koan ê Kè-chng**

![](../too5/17/17-1-0陳慶芳.jpg)

「男大當婚，女大當嫁。」是人生一大事，做人父母，「疼kiáⁿ像黃金，chhiâⁿ-kiáⁿ消責任，養到恁嫁娶，我chiah ē放心。」娶新娘，嫁cha-bó͘ kiáⁿ chiâⁿ做傳宗接代生湠siāng重要ê民俗課題。嫁娶兩方一般lóng是男方「人財liáng得」──趁--tio̍h ，女方是「有--ê嫁餅，無--ê賣kiáⁿ」，a̍h是「用伊ê土，糊伊ê壁。」隨人運命無相kāng，自然嫁妝to̍h bē比phēng--得。下面古物á是嫁娶禮品嫁妝，大部份有紅字雙喜「囍」，大多數是陳慶芳先生收藏，非常感謝慶芳兄ê無私，pang-chān Lah-jih翕相做紹介。

古早富戶人家新娘房gōa奢華咱無了解，nā是咱田庄一般家庭新娘房內是1頂眠床kah 1隻桌櫃á，桌櫃頂khǹg 1-kâi鏡台，khah有--ê ē加一座thàng-suh衫仔櫥。桌櫃thoah khǹg衫á褲，鏡thoah-á khǹg loa̍h-á、柴梳、蝨篦、胭脂、水粉kap針線補thīⁿ ê幼粒物，另外眠床壁邊ē khǹg 1-kha尿桶、1-kha屎桶。To̍h是chiah-nī簡單，免怨嘆，iáu有比án-ne koh-khah無--ê。

咱後壁講--tio̍h ê真chē物á，lóng是新娘房ê佈置、嫁妝kah ang-á-bó͘鬥陣生活所使用。生活to̍h是ta̍p-ta̍p滴滴大細項tāi-chì，紹介--tio̍h ê物自然真chē，咱項項來說分明。
新娘房布置tī chhōa新娘chìn前，除了男方簡單準備以外，lóng tio̍h等嫁妝來chiah佈置。

# 1. 新娘房佈置
> **Sin-niû-pâng Pò͘-tì**

## 1-1. 竹眠床
> **Tek-bûn-chhn̂g**

![](../too5/16/16-1-19竹眠床.jpg)
名稱說明：

① Bûn-chhn̂g-tō（眠床道）：刺竹管。 

② Bûn-chhn̂g-té（眠床底）：桂竹pín，『竹簡』。

③ Bûn-chhn̂g-koaiⁿ（眠床杆）：桂竹。

④ Bûn-chhn̂g-kha（眠床腳）：桂竹做ê四腳馬。

⑤ Bûn-chhn̂g lî-á（眠床簾á）：花á布。

⑥ Báng-tà（蠓罩）：紗á布。

⑦ Hûi-á chím-thâu（瓷á枕頭）：瓷á『瓷器』。

⑧ Tek phôe-siuⁿ（竹皮箱）：Tek-bi̍h-á（竹篾）。

⑨ Mn̂g-lî-á mn̂g-lî-á-thâu（門簾á、門簾á頭）：花á布、繡花錦布。

⑩ Jiō-tháng hāng（尿桶巷）：Tī門簾á內面，khǹg屎桶、尿桶。

⑪ Toh-kūi（桌櫃）：桌櫃á是新娘重要嫁妝。

⑫ Kiàⁿ-tâi（鏡台）：cha-bó͘人梳妝鏡台khǹg tī桌櫃頂。

⑬ Hoe-pân（花瓶）：mā講hoe-kan（花矸）。

⑭ Hóe-lang（火籠）：hang火竹編火爐。

⑮ Bīn-tháng-kè（面桶架）：Khǹg面桶、面巾、tê-kho͘。

⑯ Bīn-tháng（面桶）：古早洗面、洗腳、洗身軀lóng ē使得。

⑰ Chhun-kiong tô͘（春宮圖）：新娘房貼春宮圖，是古早ê性教育。

## 1-2. 紅眠床
> **Âng-bûn-chhn̂g**

紅眠床是老祖媽ê向望，嫁ang後ê人生舞台，向望ang-bó͘恩愛傳宗接代。

紅眠床是sàn赤人新婦ê眠夢，竹眠床iⁿ-iⁿ-oāiⁿ-oāiⁿ睏--起-來khah清涼輕鬆。

紅眠床是好柴雕刻，siông-lô（松蘿）是上等木材，眠床腳、眠床道、眠床tó͘、眠床枋、眠床櫥、天篷，全部榫頭相接，kap-choh iù-jī，用hit-lō生漆漆料漆紅紅，是一棚小型人生戲台，真實戲齣ta̍k工私演，無預演，隨興搬，有怨慼有情愛，有歡喜有悲哀。

庄腳所在有錢人娶bó͘ chiah有才調hak一頂紅眠床，一般家庭iáu是總舖、竹á眠床khah chē。

![](../too5/16/16-1-8a紅眠床.jpg)


## 1-3. 門簾á頭
> **Mn̂g-lî-á Thâu**

正身護龍厝，厝內過間門，除了有門扇，為tio̍h有內外禮數，睏房需要掛門簾á，門簾á頂半koe̍h加一塊súi-súi ê門簾á頭。紅kòng-kòng ê布底綉花koh綉字「花好月圓」，掀開門簾á，內面to̍h是新娘房。充滿鬧熱喜氣kap Romantic浪漫氣氛。
![](../too5/18/1-門籬仔頭.jpg)
![](../too5/18/1a-門籬仔.jpg)

## 1-4. 枕頭
> **Chím-thâu**

Kám是人ê枝骨seⁿ-chiâⁿ，龍船骨tī ām-kún所在是àⁿ前--ê，所以tī睏坦笑ê時，需要kā頭殼thiap-koân chiah ē khah爽快。Chit-mái ê枕頭khah有注重人體工學，睏--起-來加真爽快。

古早ê枕頭，有布thīⁿ ê枕頭袋á，內面貯茶米粕、綠豆殼、棉á、廢棉á、斑芝樹棉，mā有揀he扁siân扁siân ê竹管a̍h是柴kho͘ thâi--ê，siāng特別--ê bat看過用報紙包磚á角做枕頭--ê。

讀師範學校進前m̄-bat睏枕頭，lóng是睏ka-tī手股頭，一醒到天光。

## 1-5. Hûi-á枕頭
> **Hûi-á Chím-thâu**

燒hûi-á做枕頭有夠特別，kap報紙包磚á角差不多，m̄知boeh án-chóaⁿ睏chiah睏ē落眠。
![](../too5/18/2-瓷仔枕頭.jpg)  

## 1-6. 枕頭箱
> **Chím-thâu-siuⁿ**

是枕頭，mā是珠寶箱ê枕頭箱，掛鎖，重要證件值錢珠寶khǹg內面，免驚tio̍h賊偷，siāng安全。暝時做枕頭睏，日--時kám tio̍h收起來khǹg tiàm iap-thiap祕密ê所在，無sè-jī hō͘人kui箱mo͘h--去to̍h害liú-liú。
![](../too5/18/3-枕頭箱.jpg)

## 1-7. 被面
> **Phōe-bīm**

Phōe-bīn 是高級綢á布料，原料是娘á絲a̍h是化學纖維、năi-lóng，柔軟有閃光，thīⁿ tī 被單頂面做秀面，增加高貴價值，增加情愛氣氛喜氣。

是新娘ka-tī chhoân嫁妝，a̍h-sī chhin-chiâⁿ朋友ê添妝，是高級貴重ê禮物。
![](../too5/18/4-被面.jpg)
![](../too5/18/5-被面1.jpg)


## 1-8. 蚊罩鉤
> **Báng-tà-kau**

古早眠床一定ài有báng罩，預防睏眠時báng蟲飛入，好額人繡房紅眠床ê báng罩當然講究，連吊báng罩ê báng罩鉤á都tio̍h妝kah súi-tang-tang。Nā是阮tau 60年前ê báng罩，是用黃麻布thīⁿ--ê，pa̍k báng罩篙á前後徙來徙去kài方便，báng罩篙á pa̍k liù-sok-á，壁頂tèng釘á鉤to̍h好，báng-á kāng款鑽bē入--來。
![](../too5/18/6-蠓罩鉤仔.jpg)
![](../too5/18/7-蠓罩鉤.jpg)
![](../too5/18/7a-蠓罩鉤.jpg)
![](../too5/18/7b-蠓罩鉤.jpg)

# 2. 桌櫃á
> **Toh-kūi-á**

綜合冊桌á kap櫃á ê功能，bē siuⁿ-koân ē-tàng khǹg細形鏡台、滾水罐‥‥‥，桌櫃á內ē-tàng khǹg衫褲，koh有櫃thoah ē-tàng khǹg幼粒物件貴重物件。Siāng重要是有櫃thoah，表示新娘ē生ē kōaⁿ-kūi（大腹肚），傳宗接代ê意義重大。

![](../too5/18/8-桌櫃仔.jpg)  
![](../too5/18/9-桌櫃.jpg)
![](../too5/18/10-桌櫃.jpg)

保存完整ê桌櫃á，有鎖有thoah-khian-á，柴枋頂ê花紋古樸。
![](../too5/18/10a-桌櫃仔.jpg)

# 3. 一寡Khǹg tī桌櫃á頂ê物件
> **Chi̍t-kóa Khǹg tī Toh-kūi-á Téng ê Mi̍h-kiāⁿ**

## 3-1. 捲花 
> **Kńg-hoe**

這是一種用紙捲做各種花樣ê技巧藝術。Khǹg tī有通光玻璃kheh-á內ê捲花，m̄知siáⁿ-mih材質捲--ê？是排tiàm桌頂做chng-thāⁿ看súi--ê，是kā新娘添粧siāng讚ê嫁粧。
![](../too5/18/11-捲花.jpg)
![](../too5/18/12-捲花.jpg)
![](../too5/18/13-捲花.jpg)

## 3-2. Khiā鐘
> **Khiā-cheng**

Che是用發條做動力ê時鐘，是chhāi tiàm桌櫃頂ê khiā鐘，木造外殼，有駿馬美女雕像，圓形鐘面有Nihon字樣，有時針分針無秒針，4、8位置2-ê圓khang是絞發條所在，鐘面ē-koe̍h畫花蕊，玻璃門蓋有紅色大字雙囍。

![](../too5/18/22-時鐘徛鐘.jpg)

## 3-3. 時鼓á 
> **Sî-kó͘-á** 

Mā講做鬧鐘á/亂鐘á，tò-pêng chit-kâi開關是lia̍h橫kō͘ peⁿ--ê，正pêng chit-kâi有chhi̍h鈕á用ji̍h--ê，是khah早定時叫人精神ê時鐘，因為形體sêng鼓形，所以號做時鼓á，mā因為鈴á聲吵人精神，m̄-chiah有人講做鬧鐘á/亂鐘á，chit種時鼓á tī 1955年代，m̄是ta̍k口灶有--ê，寶ni-ni。
![](../too5/18/28a-時鼓仔.jpg)

1955年去彰化讀冊hit 3冬，早起tio̍h步lián 20分鐘去田中車頭坐6：05火車，tio̍h-ài透早4點半進前叫阿嫂起來煮飯款飯包，有chi̍t-chām-á，阿爸kā人借chit款時鼓á來叫精神。後--來chiah用點番á油燈來chat時間ê辦法，阿爸boeh睏進前，先去人tau看時間，chiah kā番á油燈thîn油thîn ho͘ tīⁿ，半暝精神看番á油蝕到tó位，阿爸to̍h知影大約幾點--à。Sàn赤人ê變竅。

## 3-4. 珠寶盒á
> **Chu-pó A̍p-á**

看--起來kài-sêng皮質，四角頭有金屬chng-thāⁿ兼保護，花紋古典，掛鎖，tio̍h khǹg-tiàm保險櫃ê內面，a̍h是有掛鎖ê大櫃內。
![](../too5/18/33-珠寶箱.jpg)

Chit kha是金屬製，有kōaⁿ耳，掛鎖，線條簡單優美有質感。
![](../too5/18/34-珠寶箱.jpg)

珠寶箱。
![](../too5/18/34a-珠寶箱.jpg)

## 3-5. 墨盤盒á 
> **Ba̍k-pôaⁿ-a̍p-á**

古早人，bat字ē-hiáu寫水筆字/毛筆字，是chiâⁿ受人i-nāi kap尊重，看無稅單問伊，寫一封家書iang伊，嫁娶、過年寫柱聯春聯chhōe伊，寫毛筆字需要文房四寶，毛筆、墨盤、烏墨需要墨盤盒á貯。Chit-kâi漆紅色koh畫雙鶴，牡丹紅ê墨盤盒á當然是嫁妝，嫁妝kah墨盤盒á增加斯文氣質。
![](../too5/18/35-柴盒仔.jpg)
![](../too5/18/36-墨盤盒仔.jpg)

> **註：烏墨是墨條，白墨是粉筆，bat字是bat漢字。因為長久接受漢字教育，jīn-bat漢字chiâⁿ做有學問ê人才，殊不知ē-hiáu羅馬字chiah是重要，書寫台語文，nā無Lô-má-jī，定tio̍h ē閃避真chē無法度用漢字表達ê台語台灣話。**


## 3-6. 滾水罐
> **Kún-chúi-koàn**

古早一般家庭ê日常生活，nā boeh泡藥粉、吞藥丸á，a̍h是泡米hu、沖牛奶粉，寒天時boeh lim燒滾水，厝內nā有1支滾水罐to̍h加真利便。

Chit種ē-tàng保溫ê滾水罐，除了有鉛phiáⁿ外殼，iáu有玻璃內膽，內膽是雙層玻璃ê玻璃罐，夾層內面是空殼koh鍍銀，蓋ê內面mā有chhó-that-á，保溫效果真好，ē-tàng保溫幾nā點鐘。

內膽koh叫做水銀膽，che電鍍ê金屬kám是用水銀（汞hóng）？水銀kám ē-tàng用來電鍍？實在懷疑，kám-ē是銀？應該鍍銀chiah tio̍h。

【滾水罐ê外觀】

外殼，Kōaⁿ耳，罐蓋，chhó-that-á（草塞á）。
![](../too5/18/44-滾水罐.jpg)

【滾水罐內膽】
慣勢講做水銀膽，其實是鍍銀，因為鍍銀，看--起來ē閃光，因為是玻璃內面koh空殼，bē堪得ka-la̍uh。
![](../too5/18/45-滾水罐.jpg)

【色水真súi ê滾水罐】

紅底白鶴，兩隻pe̍h-ho̍h（白鶴）是雙雙對對，koh ū松樹，是松鶴延年，長命百歲。
![](../too5/18/46-滾水罐.jpg)

![](../too5/18/46a-滾水罐.jpg)

# 4. 皮箱
> **Phôe-siuⁿ**

皮箱是用皮革a̍h是化學皮所做ê旅行箱，是出外chah行李有kōaⁿ耳ê箱á。

【柴皮箱kap皮箱】木材釘ê箱á一般講做柴箱á，nā是kap-choh師傅用木工技藝，經過鋸、khau、鑿、kap、畫、漆koh掛鎖，ē-tàng khǹg衫褲、貴重幼粒物，to̍h叫做柴皮箱。

## 4-1. 掛鎖柴皮箱
> **Kòa Só Chhâ-phôe-siuⁿ**

漆紅漆，畫花草、蝙蝠，銅質鎖頭分頂下槽，鎖匙khang tī下槽。Chit種鎖頭phah算是柴箱特有ê鎖。
![](../too5/18/29-柴皮箱.jpg)

## 4-2. 皮箱
> **Phôe-siuⁿ**

皮質頂面浮雕花紋chiâⁿ複雜，圓形囍字、蝙蝠、花草，看bē出是皮雕a̍h是貼黏--khí-khì。Kōaⁿ khian-á tī兩pêng，phah算m̄是出外旅行kōaⁿ ê皮箱。銅質皮箱鎖khian分頂下槽，需要一粒鎖頭。
![](../too5/18/30-皮箱.jpg)

## 4-3. 皮箱鎖Khian
> **Phôe-siuⁿ Só-khian**

鎖khian m̄是鎖匙khian-á，鎖khian分公母為一組，khian好勢需要用鎖鎖。Só-sî khian-á是『鑰匙圈』。
![](../too5/18/31-皮箱.jpg)

## 4-4. 銅鎖kap鎖匙
> **Tâng-só kap Só-sî**

古銅鎖kap鎖匙。
![](../too5/18/32-鎖匙銅鎖.jpg)

## 4-5. 竹皮箱
> **Tek Phôe-siuⁿ**

![](../too5/18/32a-皮箱竹.jpg)

# 5. 房間內ê生活用品
> **Pâng-keng Lāi ê Seng-oa̍h Iōng-phín**

火烘烘ho͘手燒燒，痰罐the̍h來kā gín-á si屎尿，花瓶、蓮蕉盆插花種花，房間喜氣鬧熱súi-tāng-tāng。

## 5-1. 火籠
> **Hóe-lang**

古早古早，iáu無電子燒氣、燒爐ê時代，火籠是寒--人烘火ê好物，1-kha竹篾á pīⁿ--ê籃á，內面hē 1-kâi粗hûi ê khaⁿ-á，khaⁿ-á內khǹg火炭火，雙手keng tiàm籃á-kōaⁿ下，a̍h是khǹg tiàm腳縫下，手nā ē燒，大腿nā ē燒，kui身軀to̍h感覺khah-bē hiah寒。Nā是tòa he向北竹管厝to̍h真hiau-hēng，北風sngh-sngh叫，鑽入壁腳kap門縫，12斤棉chioh被mā kah bē燒，chit時nā有燒hōm-hōm ê火籠，om tiàm棉被內，to̍h加真睏ē落眠，m̄-koh tio̍h sè-jī，nā無，一下失覺察，m̄是棉被燒1隙，to̍h是燒出不幸。

![](../too5/18/37-火籠.jpg)
![](../too5/18/38-火籠.jpg)
![](../too5/18/39-火籠.jpg)
![](../too5/18/40-火籠.jpg)
![](../too5/18/41-火籠.jpg)
![](../too5/18/41a-火籠.jpg)

## 5-2. 火烘
> **Hóe-hang**

火籠有人講火烘，新娘嫁妝kah火籠，ē-tàng孝敬ta-ke-koaⁿ，mā ē-tàng烘嬰á衫á褲。

Hûi-á火烘，內面khǹg火炭火，寒天烘火，無leh hiâⁿ火hiâⁿ滾水，kap火爐無kāng。
![](../too5/18/42-火烘.jpg)
![](../too5/18/43-火烘卓彥亨.jpg)
![](../too5/18/43a-火烘陳萬來.jpg)

## 5-3. 痰罐
> **Thâm-koàn**

Thâm-koàn是phùi痰phùi 嘴nōa ê桶á。嫁妝kah thâm-koàn是boeh hō͘嬰á si尿si屎用--ē。古早無衛生紙，粗紙mā無thang liōng-siōng用，m̄-chiah痰nōa烏白phùi，衛生真bái，有錢人to̍h ē準備thâm-koàn備用。
![](../too5/18/47-痰壺.jpg)  

## 5-4. 花瓶
> **Hoe-pân**

花瓶mā有講做hoe-kan-á（花矸á），玻璃製品，紅白色水，金頭iáⁿ-ba̍k（影目），插花加添喜氣。
![](../too5/18/48-花瓶.jpg)


## 5-5. 蓮蕉盆
> **Liân-chiau-phûn**

蓮蕉盆是嫁cha-bó͘-kiáⁿ特別ê嫁妝，ē-tàng種龍眼栽、蓮蕉栽，龍眼to̍h是桂圓，「富貴團圓」；蓮蕉，lān-chiáu óa倚音雙關，蓮蕉結子koh chē，含意是「生cha-po͘，多子多孫」。

插花用花瓶／花矸á，種花kō͘花盆。
![](../too5/18/49-蓮蕉盆.jpg)
![](../too5/18/50-蓮蕉.jpg)

# 6. 註解
> **Chù-kái**

|**詞**|**解說**|
|liù-sok-á|『索套』。|
|thàng-suh|日來詞，たんす，『衣櫥』。|
|補thīⁿ|『縫補』。|
|睏坦笑|khùn-thán-chhiò，『仰睡』。|
|chng-thāⁿ|『裝飾』。|
|kō͘ peⁿ--ê ji̍h--ê|Peⁿ--ê，『用力向某一方向拉，使固定的東西扭轉或倒下』。Ji̍h--ê『按。用手向下壓』。|
|chhó-that-á|Chhó是一種植物，通草ê心，hâm pho-lí-lóng，『保麗龍』真sêng，古早用chhò，chit-má用pho-lí-lóng代替。Chhó-that-á to̍h是『通草塞子，保麗龍塞子，軟木塞子』。|
|piàn-khiàu|變竅，『通權達變、隨機應變』。|
|chhia-thâu|車頭，『車站』。|
|om-tiàm|『遮蔽在、掩蓋在』。|
|pan-chi|斑芝，『木棉樹』。|
|năi-lóng|ナイロン，『尼龍絲』。|
|chhoân|『張羅、準備』。|
|si尿si屎|Kā嬰á si-jiō、si-sái需要kho͘-si-á。|
|liōng-siōng|冗剩，『量剩，超量，過剩』。|
|thâi|有『宰殺、屠宰。剖開、切開』意思。|
|khaⁿ-á|坩á，『盆子、陶鍋。鍋盆之類可以用來盛裝食物的器具的總稱』。|
|ta-ke-koaⁿ|Ta-ke，『婆婆』。Ta-koaⁿ，『公公』。|
|iap-thiap|『隱密』。|
