---
chapter: 第5章——作田人傳統記事
title: 17. 薰焙á kap Pok薰文化
author: Siau Lah-jih
date: 2022-05-17
category: chheh
layout: post
toc: true
---

# 薰焙á kap Pok薰文化
> **Hun-pōe-á kap Pok-hun Bûn-hòa**

![](../too5/25/25-1-5.六堆.jpg)

薰焙á kap Pok薰文化

薰，m̄是好物，pok薰mā m̄是好gī-niū，無食薰m̄-thang食薰，有食薰to̍h ài ké薰。

古早，薰、酒、檳榔是一種禮數，嫁娶、祭拜lóng需要。平常時，親chiâⁿ相thīn，朋友弟兄交陪，tu一支薰，哺一口檳榔，瘦lim一杯酒，自然和氣好講話。可惜薰、酒、檳榔lóng有伊siâⁿ人giàn ê成份，nā無撙節，pìⁿ薰蛇，變酒鬼，m̄-nā無衛生傷害身體，koh ē失人格，hō͘人恥笑。

『菸酒』tī日本時代to̍h是政府專賣，政府鼓勵薰農種薰á，起薰焙á，政府chiah來捲薰、賣薰，增加稅收。這是專賣，不准民間賣私薰。

## 【Lah-jih講古】
Ē記tit古早古早，厝邊一位cha-bó͘人Bé-ló--è賣私薰做生理，不幸hō͘警察lia̍h--tio̍h，伊急--tio̍h kàu-tè，隨kā貯薰ê ka-chì-á tàn落大溪放水流。警察沒收伊ê手摺簿á，手摺簿á烏白chu̍t，m̄知寫siáⁿ-mih碗糕，只好還--伊，脫過chit關。原來Bé-ló--è m̄-bat字，是伊ka-tī烏白chu̍t做暗號，好ka-chài，手摺簿á留--leh，chiah ē-tàng收欠siàu。


# 1. 薰焙á
> **Hun Pōe-á**

下底紹介焙薰á ê場所，過程kap家私。

## 1-1. 薰焙á
> **Hun-pōe-á**

薰焙á是焙薰á ê厝間，有人講薰寮，有人講薰樓，一般是兩樓起。

![](../too5/25/25-1-1.薰焙仔.jpg)

除了兩樓起，koh有太子樓á thang通風，室內有工作室khǹg家私、火柴，揀薰á葉、kǹg薰á葉，siāng重要是焙薰室ê設計，有hiâⁿ火灶khang，hiâⁿ柴kho͘燒氣由通氣鐵管kā燒氣haⁿh入室內，室內有架á掛薰篙á，灶khang火tio̍h繼續hiâⁿ m̄-thang熄火，溫度看pōng表控制，另外壁tó͘ tio̍h留一ê四角玻璃窗，不sám時tio̍h ùi玻璃窗探看內面ê狀況，薰葉焙了siuⁿ ta siuⁿ暗烏，ē影響檢驗品質級數、價siàu。

薰樓太子樓á
![](../too5/25/25-1-1a.太子樓仔.jpg)

六堆文化園區ê薰焙á
![](../too5/25/25-1-2.六堆.jpg)
![](../too5/25/25-1-3.六堆.jpg)
![](../too5/25/25-1-4.六堆.jpg)
![](../too5/25/25-1-6.六堆.jpg)

二水ê薰焙á
![](../too5/25/25-1-7薰焙仔二水.jpg)
![](../too5/25/25-1-8薰焙仔二水.jpg)
![](../too5/25/25-1-9薰焙仔二水.jpg)
![](../too5/25/25-1-10薰焙仔二水.jpg)
![](../too5/25/25-1-11薰焙仔二水.jpg)

## 1-2. 挽薰á
> **Bán hun-á**

薰á花chiâⁿ súi，薰á葉chiâⁿ大皮，摸--起-來淡薄á黏黏，ē咬皮膚，有毒素。薰á欉大到chiâⁿ人koân tio̍h ài tńg-sim『截斷頂芽』，mài hō͘伊繼續lōng-ko，chiah bē影響薰á葉ê成長。
![](../too5/25/25-2-1.薰仔花.jpg)
![](../too5/25/25-2-1a.薰仔花.jpg)
![](../too5/25/25-2-1b.薰仔花.jpg)
![](../too5/25/25-2-2.薰仔.jpg)
![](../too5/25/25-2-3.薰仔.jpg)

## 1-3. Kǹg薰á
> **Kǹg Hun-á**

挽轉來薰焙á ê薰á葉，古早是用布袋針，一針一針kǹg tiàm薰篙á，khǹg入去焙薰室一層一層吊好勢。一焙薰á nā khǹg tīⁿ，chiah開始起火hang（烘），to̍h是開始焙薰á。
![](../too5/25/25-3-1.薰仔.jpg)
![](../too5/25/25-3-2.薰仔.jpg)

## 1-4. 布袋針
> **Pò͘-tē-chiam**

布袋針主要是leh thīⁿ布袋嘴，針大支，扁扁m̄是圓圓，棉紗線mā大條。

Kǹg薰á葉to̍h是布袋針chhng棉紗線，kā棉紗線kǹg入薰á葉柄，雙頭pa̍k tiàm細支竹篙á，號做薰篙á。
![](../too5/25/25-4-1.布袋針.jpg)

## 1-5. 焙好ê薰葉
> **Pōe-hó ê Hun-hio̍h**

焙好ê薰葉ē變黃咖啡色，tio̍h kā無kāng色水分類，一皮一皮展開，排thia̍p一捆一捆，然後送薰葉檢驗所選別等級，等級無kāng，價siàu mā無kāng。色水、薰葉完整、大細、厚薄lóng是選別ê考慮。

Chit-mái ê薰篙á已經無用細支竹篙，mā免用棉紗線、布袋針。
![](../too5/25/25-5-1.薰仔.jpg)

## 1-6. 薰草、薰絲kap紙薰
> **Hun-chháu, Hun-si kap Chóa-hun**

焙好ê薰葉切絲是薰草／薰絲，薰草用紙捲做圓筒形to̍h是紙薰。

# 2. Pok薰文化
> **Pok-hun Bûn-hòa**

薰chiâⁿ-chò傳統文化禮數ê一部份，pok薰ê家私kap貯薰ê器具lóng真有講究，下底to̍h來紹介chia ê mi̍h-kiāⁿ。

## 2-1. 薰khok-á
> **Hun-khok-á**

人來客去chē ê時陣，紙薰一支一支抽出來請人客chiâⁿ費氣，kui-khì一包二包三包拆開khǹg-tiàm薰khok-á內，雙手phâng leh請，a̍h是靠俗ka-tī the̍h，方便koh bē失禮。Chit-kâi薰khok-á ê雕花chiâⁿ súi，m̄知tó位ê作品。
![](../too5/25/25-7-1.薰觳仔.jpg)

## 2-2. 薰盒á
> **Hun-a̍p-á**

Pok薰是一種文化，為tio̍h妝體面，薰盒á、lài-tah（らいた）是派頭ê配備mā是iāng-khì ê展示。

薰盒á是khǹg紙薰ê盒á，紙薰ê包裝是紙包裝一包一包，khai-hong（開封）了後，khǹg久ē潤--去，買chi̍t-kâi塑膠質、a-lú-mih質薰盒á貯，派頭koh khah bē潤--去。有ê kui包lok--入去，有ê需要一支一支排疊。
![](../too5/25/25-8-1.薰盒仔.jpg)
![](../too5/25/25-8-2.薰盒仔.jpg)
![](../too5/25/25-8-3.薰盒仔.jpg)

## 2-3. Lài-tah『打火機』

華語『打火機』台語講拍火機，m̄-koh無人按呢講，lóng mā講做lài-tah（らいた），伊是用火石á點to̍h汽油ê點火家私，有lài-tah to̍h m̄免chah番á火，方便koh派頭，古早食薰人nā有一粒Dupont『都彭』lài-tah，拍開Dupont lài-tah kòa hit聲金屬聲「tang」，實在真迷人。
![](../too5/25/25-9-1.拍火機.jpg)
![](../too5/25/25-9-1a.拍火機.jpg)
![](../too5/25/25-9-1b.拍火機.jpg)

## 2-4. 番á火
> **Hoan-á-hóe**

番á火是荷蘭人佔台灣時所引進ê點火工具，番á火枝是柴枝，番á火頭hit pêng有浸油，kah黏容易to̍h火ê硫磺物質，番á火lok有一重烏烏sió-khóa粗粗ê發火介質，便nā番á火頭磨擦發火介質，to̍h ē khiat-to̍h番á火枝。咱用--ê是「安全火柴」。

有薰tio̍h-ài有番á火，khiat番á火點薰tio̍h技術，tn̄g-tio̍h風透boeh khiat番á火，隨人步數無相kāng。
![](../too5/25/25-9-2.番仔火.jpg)
![](../too5/25/25-9-3.番仔火.jpg)
![](../too5/25/25-9-4.番仔火.jpg)
![](../too5/25/25-9-5.番仔火.jpg)

## 2-5. 薰屎Khok-á
> **Hun-sái Khok-á**

點to̍h ê薰ē留落薰屎kah薰chat-á，nā tī厝內m̄-thang亂擲，有專門khà薰屎貯薰節á ê薰屎khok-á。

這是販á間客房內準備ê薰屎khok-á。
![](../too5/25/25-10-1.薰屎觳仔.jpg)
![](../too5/25/25-10-2.薰屎觳仔.jpg)
![](../too5/25/25-10-3.薰屎觳仔.jpg)
![](../too5/25/25-10-4.薰屎觳仔.jpg)

## 2-7. 水薰吹
> **Chúi-hun-chhoe**

Pok薰ê水薰吹，銅質，主要有一kâi ē-tàng用手phâng ê水櫃，水櫃連接兩節薰吹管，一pêng是pok薰ê薰吹嘴，一pêng有入薰絲ê薰吹碗，薰吹碗chit節薰吹管是活動--ê，插入水櫃內面。水櫃有kòa，邊--a有一支通針，通針是boeh ngiáu薰屎用。

![](../too5/25/25-12-1.水薰吹.jpg)
![](../too5/25/25-12-2.水薰吹.jpg)
![](../too5/25/25-12-2a.水薰吹.jpg)
Pok薰ê時陣，水櫃ê水貯半tīⁿ，用指頭á noaih薰絲hē tiàm薰吹碗，m̄-thang siuⁿ cha̍t，mā m̄-thang siuⁿ sang，需要用chóa-chhú（紙取）點火，ná點火ná pok薰，一poah薰pok無幾嘴to̍h需要khà薰屎，boeh pok chiah koh入薰絲。

為siáⁿ-mih『抽菸、吸菸』號做pok薰，nā用水薰吹pok薰to̍h ē-tàng得tio̍h印證。Gín-á時看大人pok水薰吹，好奇討來pok khòaⁿ-māi，薰吹嘴chi̍t-ē suh，kui嘴lóng是臭薰味ê水，phùi掉koh再聽大人講破用pok--ê，薰煙走入嘴內，m̄敢吞--落去，趕緊嘴peh開hō͘薰煙霧--出-去。pok是嘴有suh ê力，並無kā氣suh入嘴，然後嘴唇sió-khóa放冗hō͘薰煙自然khip入，完成pok薰ê動作。Nā是紙薰，boeh pok boeh suh lóng ē-sái-tit。

薰吹碗圓圓親像poah，所以貯一擺薰絲pok一擺薰號做pok一poah薰，pok水薰吹ē lī掉薰油毒質，比較khah bē敗害，m̄-koh chiâⁿ費氣。

## 2-7. 薰吹，薰絲袋á
> **Hun-chhoe, Hun-si-tē-á**

用竹á、木材、象牙、鹿角做ê薰吹，有ê ē-tàng pok薰絲，有ê ē-tàng pok捲薰，古早人khah愛長形薰吹，有時用來khian gín-á頭殼，號做kòng薰吹頭。

Pok水薰吹、pok薰吹，nā是pok薰絲，需要薰絲袋á貯薰絲，隨時chah tī身軀邊，mā tio̍h準備紙取giâ tiàm手。
![](../too5/25/25-13-1.薰吹.jpg)
![](../too5/25/25-13-2.薰吹.jpg)
![](../too5/25/25-13-3.薰吹.jpg)

## 2-8. 紙取
> **Chóa-chhú**

用水薰吹、薰吹pok薰真費氣，一poah薰pok無幾下，nā用番á火點薰，m̄-nā算bē和，koh有硫黃味，nā用紙取點薰to̍h比較khah方便。紙取是用古á紙（粗紙）捲做一支lia̍h gōa長ê紙捲，m̄-thang捲siuⁿ ân mā m̄-thang捲siuⁿ lēng，捲了nā拄好，番á火ka點to̍h，pûn-hoa，火星ē-tàng擋真久，nā boeh koh to̍h火，用嘴chhè力phu̍h風，phu̍h--一下，隨to̍h火，點to̍h薰絲隨koh pûn-hoa，等後一poah chiah koh點to̍h。

## 2-9. 捲薰器
> **Kńg-hun-khì**

華語『菸』是薰，所以『紙菸』是紙薰，『抽菸』是pok薰。
『捲菸』是捲薰：用薄紙kā薰絲捲做一支一支圓條形。

捲薰器是捲紙薰ê家私，一pái捲一支，焙好ê薰葉，ka-tī切絲，gín-á時代bat看兄哥ka-tī捲薰枝，lap-o所在下面khǹg薰紙，薰紙chi̍t-pêng-piⁿ pòe糊á，án-chóaⁿ捲，已經bē記得。
![](../too5/25/25-15-1.捲薰器.jpg)

## 2-10. 捲Níau鼠á尾
> **Kńg Niáu-chhí-á-bóe**

有薰絲無薰吹，boeh án-chóaⁿ pok薰？
有人用薄紙裁做捲薰紙大，kā薰絲khǹg頂面，用手khoaⁿ-khoaⁿ-á lia̍p，ùn嘴nōa黏相倚，實在無簡單。

另外一種khah簡單，取一張薄紙，捲一ê三角尖錐形（chiam-chui-hêng），kā薰絲一sut-á一sut-á khǹg內面，尖尾捻一khang，火點to̍h to̍h ē-sái-tit吐煙像神仙。

## 2-11. 菸酒牌
> **Hun-chiú-pâi**

薰酒kah-sī（既是）專賣，所以tio̍h領有牌照chiah ē-sái-tit買賣，有leh賣薰酒ê店頭，to̍h ē吊chit種菸酒掛牌，mā是一種廣告。

![](../too5/25/25-11-1.薰酒牌.jpg)
![](../too5/25/25-11-2.薰牌.jpg)
![](../too5/25/25-11-3.薰酒牌.jpg)
![](../too5/25/25-11-4.薰牌.jpg)
![](../too5/25/25-11-5.薰酒牌.jpg)

# 3. 註解
> **Chù-kái**

|**詞**|**解說**|
|口|Kháu，檳榔ê助數詞。|
|兩樓起|兩樓ê建築。|
|ké薰|Ké-hun，m̄-tio̍h tio̍h ài改變；戒薰kài-hun，無食薰警戒m̄-thang食薰。|
|tu|主動送物hō͘--人。|
|瘦lim|『小酌』。|
|販á間|Hoàn-á-keng，旅社|
|siâⁿ人giàn|『引誘人的癮頭』。|
|撙節|Chún-chat，『節制』。|
|烏白chu̍t|隨便寫字畫圖。|
|火柴|華語『火柴』是番á火。台語火柴是『燃柴』。|
|hiâⁿ火|『燃火』。|
|不sám時|『不定時』。|
|tōa-phôe|大皮，葉á大葉。|
|lōng ko|『一直長高』。|
|kǹg|『穿透』。|
|選別|分類篩選。|
|khò-sio̍k|靠俗，『不拘禮節、不拘小節。比喻人的交情熟稔而不拘守無關大體的細節』。|
|iāng-khì|『神氣』。|
|lùn--khì|潤--去，『潮溼』。|
|lok--入去|『放進袋子』。|
|ná點火ná pok薰|『一邊點火一邊吸菸』。|
|pûn-hoa|『吹熄』。|
|lap-o|『陷下去』。|
