---
chapter: 第3章——作田人生活記事
title: 11. 精牲á相關ê家私
author: Siau Lah-jih
date: 2022-03-11
category: chheh
layout: post
toc: true
---

# 精牲á相關ê家私
> **Cheng-seⁿ-á Siang-koan ê Ke-si**

![](../too5/08/8-4-4-2.雞籠.jpg)

古早田庄人魚臊án-chóaⁿ來，街市買貴som-som，只好ka-tī飼豬羊飼雞鴨，溪溝ho͘魚田園lia̍h水蛙。
咱看先人除了田園厝宅經營生活，in用siáⁿ-mih家私kā大自然討食。

# 1. 分類紹介
下面咱kā一寡古早時常看--tio̍h ê家私詳細紹介

## 1-1. 豬槽
> **Ti-chô**

豬槽是飼豬貯phun ê器具，長長一kho͘柴kho͘，挖長長ê深槽，ē-tàng hō͘兩三隻豬做夥食phun，khah ē搶槽，豬ē大khah緊。Mā有用石á phah ê石豬槽。
![](../too5/08/8-4-1-1.豬槽.jpg)
![](../too5/08/8-4-1-2.豬槽.jpg)

Chit-kâi是kho͘桶kho͘ ê圓形豬槽，飼豬á kiáⁿ用，一水12隻豬á kiáⁿ圍倚食，相搶食無問題。

![](../too5/08/8-4-1-3.豬槽.jpg)

## 1-2. 糞Chhiám
> **Pùn-chhiám**

「糞」本是動物放ê屎，人屎、豬屎、牛屎卻是有機肥ê主要原料，nā是kā屎尿kap稻草、糞埽au-au--leh to̍h是農作物ê肥料，to̍h號做「糞pùn」，au有機肥ê糞堆á內面nā有纖維ê稻草，boeh處理tio̍h糞chhiám來chhiám，nā是門口埕ê火pû-á，khah無纖維ê稻草，to̍h用鋤頭、chhiah-poe挖，篩á篩。
![](../too5/08/8-4-2-1.糞扦.jpg)
![](../too5/08/8-4-2-2.糞堆.jpg)
![](../too5/08/8-4-2-3.鍤桮糞扦.jpg)

## 1-3. 雞岫
> **Ke-siū**

「徙siū雞母生無卵」m̄是雞母無leh繼續生卵，是一日生一位，生kah phah m̄見，主人chhōe無。Nā用一腳竹籃á，內面舖一寡ta草做一ê雞siū，雞母巧巧to̍h ē乖乖tiàm-chia生卵孵雞á-kiáⁿ。
![](../too5/08/8-4-3-1.雞岫.jpg)

## 1-4. 雞籠
> **Ke-lam**

鉛線pīⁿ ê雞籠是關雞á-kiáⁿ飼雞á-kiáⁿ用--ê，頂面有開khang，方便hē飼料、水。用篾á pīⁿ ê雞籠，暝時關雞á-kiáⁿ，niáu鼠á nǹg bē入--去。雞lam-á目khah大khang，是貯chhōa路雞ê雞lam-á。
![](../too5/08/8-4-4-1.雞籠.jpg)
![](../too5/08/8-4-4-3.雞籠.jpg)
![](../too5/08/8-4-4-4.雞籠.jpg)

Chit款雞籠á是貯chhōa路雞用--ê，嫁娶、嬰á四個月轉外媽tau，雞á-kiáⁿ細kha貯，雞thô-á大khachiah khǹg ē落。篾á目kài大khang，無法度阻止niáu鼠á nǹg入去咬雞á。
![](../too5/08/8-4-4-5.雞籠.jpg)

## 1-5. 雞Chho̍p-á
> **Ke-chho̍p-á**

暫時關雞á飼雞á ê chho̍p-á， 無底，頂面有khang，方便hē飼料、掠雞，boeh thâi boeh賣ê雞á，暫時關tī chia， nā是飼雞á-kiáⁿ，khǹg tī外口khah kng-iāⁿ。

![](../too5/08/8-4-5-1.雞chho̍p仔.jpg)
![](../too5/08/8-4-5-2.雞chho̍p仔.jpg)
![](../too5/08/8-4-5-3.雞chho̍p仔.jpg)

## 1-6. 雞槽á
> **Ke-chô-á**

一水雞á-kiáⁿ 10外隻，雞chû-á大隻了後pìⁿ雞thô-á、雞thûn-á，用chit款「雞槽á」來飼飼料siāng適合，khah-bē相搶食，khah ē平棒（pêⁿ-pāng）大漢。
![](../too5/08/8-4-6-1.雞槽仔.jpg)

## 1-7. Lia̍h水蛙
Lia̍h Chúi-ke

過去田園無用農藥ê時代，稻田水蛙真chē，利用boeh暗á a̍h是暗時，水蛙出來討食時，用水蛙釣á釣，用水蛙tng-á tng，點電土火lia̍h，lia̍h水蛙thâi肉來食，剁醃瓜á炒芳芳，tī hit-lō sàn-phí-phí ê年代，是食福。
![](../too5/08/8-4-7-1.掠水蛙.jpg)
![](../too5/08/8-4-7-2.掠水蛙.jpg)
![](../too5/08/8-4-7-3.掠水蛙.jpg)

## 1-8. Khah-á

Khah-á是貯鰗鰡、鱔魚、水蛙、魚á、鰻chit款細尾水族ê器具，竹篾á編織，khah特別是伊ê蓋，pīⁿ 1-ê尖尾梭ê篾á嘴，號做khah-á-chhi（khah-á鰓），鱔魚水蛙tàn落內底，保證sô bē出--來。

古早田園、水溝、涵khang、水窟á chiâⁿ chē魚蝦水族，boeh暗á、暝時，看是用釣a̍h是kō͘ tng--ê kō͘ lia̍h--ê，phāiⁿ 1-kha khah-á，隨時ē-tàng khǹg內面。
![](../too5/08/8-4-8-1.籗仔.jpg)
![](../too5/08/8-4-8-2.籗仔.jpg)
![](../too5/08/8-4-8-3.籗仔.jpg)
![](../too5/08/8-4-8-4.籗仔.jpg)
![](../too5/08/8-4-8-5.籗仔.jpg)
![](../too5/08/8-4-8-6.籗仔.jpg)

## 1-9. 鰻剪
> **Môa-chián**

鰻，頭尖尾尖長長扁圓形，外皮有siûⁿ ná鰗鰡，ku̍t-liuh-siù，足pháiⁿ lia̍h，鰗鰡短短ē-sái-tit用雙手phóng雙手ho͘，鰻khah大尾khah長，需要用鉸刀形ê鰻剪lia̍h，鰻剪有齒，剪--tio̍h pak bē開、走bē去。
![](../too5/08/8-4-9-1.鰻剪.jpg)
![](../too5/08/8-4-9-2.鰻剪.jpg)

# 2. 註解
> **Chù-kái**

|**詞**|**解說**|
|平棒|Pêⁿ-pāng，balance。|
|tng-á|『捕捉動物的器具』。|
|尖尾梭|形容詞，尾溜尖尖像梭á型。|
|khah-á鰓|khah-á-chhi，khah-á ê蓋。|
|ku̍t-liuh-siù|『滑不溜丢』。|
|雙手phóng雙手ho͘|『雙手合併成碗狀，可以捧可以撈魚』。|
|phun|Chheng-bí-phun（清米phun），生米浸水後的汁液；『廚餘、餿水。因早期農家常將洗米剩餘的水與廚餘放在一起，所以也衍伸指廚餘』。|
|大隻|Tōa-chiah，『體形大』，『長大』。|
|雞chû-á|Ke-chû-á，雞á-kiáⁿ，『雛雞』。|
|雞thô-á|Ke-thô-á，『尚未成年中等大小的雞』。|
|雞thûn-á|Ke-thûn-á，『尚未成年中等大小的雞』。|
