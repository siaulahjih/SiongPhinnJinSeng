---
chapter: 第3章——作田人生活記事
title: 12. 生活中tiāⁿ teh使用ê家私
author: Siau Lah-jih
date: 2022-03-12
category: chheh
layout: post
toc: true
---

# 生活中tiāⁿ teh使用ê家私
> **Seng-oa̍h Tiong Tiāⁿ teh Sú-iōng ê Ke-si**

![](../too5/08/8-5-2-1-1.竹籃仔.jpg)

人是雙手萬能，因為雙手ē-hiáu利用家私，chiah ē得hō͘生活加真liú-lia̍h輕鬆。生活方式百百款，士農工商無sio-kāng，咱chia收集家私有珍貴有粗俗，珍貴粗俗對咱生活lóng有路用，珍貴有時欠缺無要緊，粗俗物khiok是日常生活kài重要，無伊soah m̄知boeh án-chóaⁿ，你講tio̍h-m̄-tio̍h。


# 1. 晾衫ê家私
> **Nê-saⁿ ê Ke-si**

## 1-1. 竹篙
> **Tek-ko**

長長ê桂竹á，頭尾平棒無大頭su̍t，利用來nê衫曝被，曝菜koaⁿ。必要時，mā ē-sái-tit pa̍k鉛線鉤á挽果子鉤物件，pa̍k割keh割弓蕉割菁á。古早相thâi欠家私，竹篙tàu菜刀mā是一種武器。
![](../too5/08/8-5-1-1-1.竹篙.jpg) 
![](../too5/08/8-5-1-1-2.竹篙.jpg) 
![](../too5/08/8-5-1-1-3.竹篙.jpg) 
![](../too5/08/8-5-1-1-4.竹篙.jpg) 

## 1-2. 竹篙叉
> **Tek-ko-chhe**

取刺竹管、麻竹管ê尾溜hit koe̍h，留2-3叉竹gím-á，親像「Y」字型，號做竹篙叉，用兩支插tī土腳ē-tàng khòe竹篙nê衫褲，單獨一支ē-tàng趕雞鴨，thuh籃á、物件掛tiàm壁頂，gín-á siāng kah意giâ來土腳畫跳kho͘-á，kap圓尺畫圓kho͘-á kāng款。
![](../too5/08/8-5-1-2-1.竹篙叉.jpg)  
![](../too5/08/8-5-1-2-2.竹篙叉.jpg) 

## 1-3. 三腳馬
> **Saⁿ-kha-bé**

三支竹管a̍h是三支柴kho͘，一頭pa̍k做夥，三支長腳to̍h ē安穩chhāi定，頂面ē-tàng khòe竹篙。
![](../too5/08/8-5-1-3-1.三腳馬.jpg) 

## 1-4. 鉛線鉤á
> **Iân-sòaⁿ Kau-á**

取一支kah手合用ê竹篙á，竹篙尾ân-ân pa̍k一節鉛線áu--ê，a̍h是鐵phah ê「？」形鉤鉤á，to̍h ē-sái-tit giâ來鉤東鉤西。挽菝á、挽龍眼、挽荔枝，樹oe低ē-tàng用手直接挽，樹oe khah koân需要peh chiūⁿ樹頂tiau oe at，手tiau bē tio̍h，to̍h用鉤á鉤，chit種鉤á隨人變竅隨人ka-tī做khah chē。
![](../too5/08/8-5-1-4-1.鉛線鉤仔.jpg) 

## 1-5. Thuh-á

鉛線鉤á是boeh鉤來身軀邊，nā是竹篙尾pa̍k「Y」形雙叉，to̍h是thuh-á，thuh-á是boeh kā物件thuh koân掛tiàm頂面，a̍h是thuh落來下pêng。服裝店、kám-á店、五金店siāng捷用--tio̍h，厝內準備--一-支備用mā bē siuⁿ鎮位。

![](../too5/08/8-5-1-5-1.Thuh仔.jpg) 

# 2. 貯物件ê家私
> **Té Mi̍h-kiāⁿ ê Ke-si**

## 2-1. 竹籃á
> **Tek-nâ-á**

竹篾á pīⁿ ê有耳容器，lóng是籃á，形體在人編織，路用在人使用，名稱mā在人號名。菜籃á、雞卵籃á、豬屎籃á、檳榔籃á、弓蕉籃á‥‥‥
![](../too5/08/8-5-2-1-2.竹籃仔.jpg) 
![](../too5/08/8-5-2-1-3.點心籃仔竹塘.jpg) 
![](../too5/08/8-5-2-1-4.雞卵籃仔竹塘.jpg) 
![](../too5/08/8-5-2-1-5.果子籃仔.jpg) 
![](../too5/08/8-5-2-1-6.竹籃仔.jpg) 

## 【Lah-jih台灣俗語】
- 豬屎籃á結綵，無四配。
- 豬屎籃á也kōaⁿ來品寶。


## 2-2. 竹Láng
> **Tek-láng**

竹篾á pīⁿ ê無耳容器，to̍h是竹láng，有蓋、無蓋（kòa），有大、有細，有深、有淺，有幼、有粗，mā是隨在人號名。草láng、菜láng-á、弓蕉láng、黃麻láng-á、針線láng-á。

![](../too5/08/8-5-2-2-1.竹籠.jpg)  
![](../too5/08/8-5-2-2-2.竹籠.jpg) 
![](../too5/08/8-5-2-2-3.竹籠.jpg) 
![](../too5/08/8-5-2-2-4.竹籠.jpg) 
![](../too5/08/8-5-2-2-5.竹籠.jpg) 

Ē-bīn是針線籠，編織幼路koh有花紋，是cha-bó͘人做衫褲補thīⁿ khǹg針線鉸刀ê所在。
![](../too5/08/8-5-2-2-6.針線籃仔.jpg) 
![](../too5/08/8-5-2-2-7.針線籠.jpg) 
![](../too5/08/8-5-2-2-8.針線籠.jpg) 
![](../too5/08/8-5-2-2-9.針線籠.jpg) 

## 2-3. Ka-chì

用大甲草、鹹草編織ê ka-chì-á，早期iáu無塑膠袋時代，是買物、kōaⁿ物、秤物ê kōaⁿ袋。
![](../too5/08/8-5-2-3-1.茭薦.jpg)  

## 2-4. 鈗á
> **Ńg-á**

鈗á，小生理算斤算兩買賣，秤魚肉、菜蔬、ta料、果子ê容器，一般鈗á重大約四兩，物件秤好需要扣除。
![](../too5/08/8-5-2-4-1.鈗仔.jpg)   

## 2-5. 茶桶
> **Tê-tháng**

人來客去khah chē ê公共場所，有chit款有水道頭ê茶桶，人客需要ka-tī thîn，ē-sái-tit貯冷滾水，ē-sái-tit泡茶米茶，mā ē-sái-tit貯冰水。
![](../too5/08/8-5-2-5-1.茶桶.jpg) 
![](../too5/08/8-5-2-5-2.茶桶.jpg) 

## 2-6. 桶Kho͘
> **Tháng-kho͘**

Kho͘桶師傅用來固定束ân柴桶ê圓kho͘，有用鉛線kho͘ kap竹篾á kho͘，號做桶kho͘、鉛線kho͘、篾kho͘。

台語ê「kho͘」是圓形，有圓滿、kho͘-tiâu、tau-tiâu--leh ê意涵，tau to̍h是咱tau，tau是chiàⁿ-sin hō͘-lêng khí（正身護龍起）ê竹圍厝地，所以「tau」kap「桶kho͘」有真密切ê關連。

咱nā kā鉛線、篾á纏做圓圓ê桶kho͘形，koh kā khong紅紙，to̍h是禮俗用ê桶kho͘。新居落成入厝時，門斗頂tio̍h掛菜頭kap篾kho͘，祈求好頭彩kap一家團圓kho͘ tiâu-tiâu。Nā是tn̄g-tio̍h喪事，棺木頂tio̍h teh篾kho͘，答謝親chiâⁿ弔喪，ē用壽金、銅錢á、鐵釘kap鉛線kho͘做謝禮。
![](../too5/08/8-5-2-6-1.柴桶篾箍.jpg)  
![](../too5/08/8-5-2-6-2.篾仔箍.jpg) 
![](../too5/08/8-5-2-6-3.篾仔箍.jpg) 
![](../too5/08/8-5-2-6-4.篾仔箍.jpg) 

# 3. 沃水，舀水ê家私
> **Ak-chúi, Iúⁿ-chúi ê Ke-si**

## 3-1. Soān桶
> **Soān-tháng**

Soān桶是ak水ê水桶，鉛phiáⁿ黏錫á（siah-á）黏，有耳有soān sui，soān sui頭有活動ê liân-phông（蓮蓬）soān嘴，細支孤手kōaⁿ，大桶用畚擔taⁿ，菜栽果子栽ak水khah-bē傷tio̍h根葉。
![](../too5/08/8-5-3-1-1.漩桶.jpg)  
![](../too5/08/8-5-3-1-2.漩桶.jpg) 
![](../too5/08/8-5-3-1-3.漩桶.jpg) 
![](../too5/08/8-5-3-1-4.漩桶.jpg) 

## 3-2. 尿hia
> **Jiō-hia**

尿hia ê路用，iúⁿ肥、hia尿、ak水。Khah早作田人耕作，除了化學肥料以外，人kap精牲á ê屎尿lóng是有機肥料，屎ha̍k-á、尿桶ê屎尿，需要用尿hia iúⁿ肥tiàm尿桶，需要用尿hia 1-hia 1-hia ak菜。Ak水有時用soān桶，有時用尿hia khat菜股溝內ê水ak，a̍h是用戽斗戽（水）。

早期尿hia用柴桶tàu桂竹á柄，因為屎尿ē腐蝕金屬，nā是kan-nā hia水to̍h用鉛phiáⁿ黏khah輕省。

![](../too5/08/8-5-3-2-1.尿桸.jpg) 
![](../too5/08/8-5-3-2-2.尿桸.jpg) 
![](../too5/08/8-5-3-2-3.尿桸.jpg) 
![](../too5/08/8-5-3-2-4.尿桸.jpg) 

## 3-3. Khat-á

Khat-á是一種用來iúⁿ水、iúⁿ湯、『撈豆類、泥漿類』ê用具，khat是動詞，khat-á是名詞。

下面咱chiū功能tek來簡單紹介幾款khat-á。

A-lú-mih a̍h是白鐵á做ê khat-á，是leh khat五穀類ê種子，親像土豆、綠豆、青皮á豆。
![](../too5/08/8-5-3-3-1.鍤𣁳仔.jpg) 

木材kho͘ ê柴桶á，專門khat酒用，to̍h叫做酒khat-á。
![](../too5/08/8-5-3-3-2.酒𣁳仔.jpg) 
![](../too5/08/8-5-3-3-3.酒𣁳仔.jpg) 

竹管做ê酒khat-á。
![](../too5/08/8-5-3-3-4.𣁳仔竹.jpg) 

專門khat芋á冰ê芋冰khat-á。
![](../too5/08/8-5-3-3-5.芋冰𣁳仔.jpg) 

這支長柄碗型有khang ê khat-á，是leh清水溝土膏、lah-sap用--ê。
![](../too5/08/8-5-3-3-6.𣁳仔.jpg)   

# 4. 處理作物ê家私
> **Chhú-lí Chok-bu̍t ê Ke-si**

## 4-1. 鍊耞
> **Liān-kéⁿ**

一支長竹篙做柄，篙尾用鐵枝kǹg一節khah大支竹管，手giâ長柄，弄大支竹管，平平kòng落土腳，to̍h ē kā曝ta青皮á（黃豆）、油芥菜子豆莢hám開hō͘種子lak落土腳。兩支竹管「liān」做夥，出力ka「kéⁿ」--落-去，號名「liān-kéⁿ」。
![](../too5/08/8-5-4-1-1.鍊梗.jpg)   

## 4-2. Géng槽
> **Géng-chô**

Kài-sêng一隻iáu未落水ê船á，和一kâi有芯ê飛碟，鋼鐵製造，是géng磨漢藥藥材ê工具。Géng槽槽內hē漢藥藥材藥頭á，人用雙腳操作飛碟型鐵phiáⁿ兩pêng ê柴芯（柴柄），有人坐leh lián，有人khiā leh lián。Khiā leh lián時，人giú pa̍k tī楹á頂ê索á，kui身人hàiⁿ來hàiⁿ去，加真有重力。

![](../too5/08/8-5-4-2-1.研槽.jpg) 
![](../too5/08/8-5-4-2-2.研槽.jpg) 
![](../too5/08/8-5-4-2-3.研槽.jpg) 
![](../too5/08/8-5-4-2-4.研槽.jpg) 
![](../too5/08/8-5-4-2-5.研槽.jpg) 

## 4-3. 甘蔗Lún
> **Kam-chià-lún**

台灣早期ê製糖所在號做糖phō͘ a̍h是蔗phō͘，斯當時kheh甘蔗是用牛拖ê石lián車。到kah日本時代新式糖廠出現了後，to̍h變成古蹟，留落真chē用「phō͘」號名ê所在。
![](../too5/08/8-5-4-3-1.甘蔗碖.jpg)  
![](../too5/08/8-5-4-3-2.甘蔗碖.jpg) 
![](../too5/08/8-5-4-3-3.甘蔗碖.jpg) 

## 4-4. 舂臼、舂杵、舂槌
> **Cheng-khū, Cheng-chhí, Cheng-thûi**

教育部解說，舂臼是『中間下凹的舂米器具』。是舂米ê器具，『把稻穀放在臼中，擣去皮殼，成為潔淨的白米』。

舂臼有大有細，有石舂臼、柴舂臼、鐵舂臼。大粒石舂臼其實無leh舂米，khah捷是舂米hu、舂土豆hu kap舂麻糬；細粒舂臼用來舂土豆hu、舂藥草做汁；鐵舂臼是漢藥店舂藥á用。柴舂臼khah捷出現tī原住民所在。

有舂臼to̍h有舂杵、舂槌，細粒舂臼用舂槌舂，原住民ê柴舂臼用直形柴舂杵舂，大粒石舂臼ê舂杵像kòng槌á，一節柴kho͘ tàu一支柴柄。

早期iáu無食電ê米絞，是用土礱絞粟（絞米），m̄ chiah號做土礱間。
![](../too5/08/8-5-4-4-1.舂臼.jpg)  
![](../too5/08/8-5-4-4-2.舂臼.jpg) 
![](../too5/08/8-5-4-4-3.舂臼.jpg) 
![](../too5/08/8-5-4-4-4.舂臼.jpg) 
![](../too5/08/8-5-4-4-5.舂臼.jpg) 
![](../too5/08/8-5-4-4-6.舂臼.jpg) 
![](../too5/08/8-5-4-4-7.舂臼.jpg) 
![](../too5/08/8-5-4-4-8.柴舂臼仔.jpg) 
![](../too5/08/8-5-4-4-9.舂臼鐵.jpg) 

## 4-5. 柑橘分級Pān-á
> **Kam-kiat Hun-kip Pān-á**

圓形柑橘果子，大細有精差，計價有koân低，需要分類買賣，to̍h用chit款套kho͘-á做選別，號名「柑橘分級Pān-á」。
![](../too5/08/8-5-4-5-1.選別範仔.jpg) 

## 4-6. 土豆Póe
> **Thô͘-tāu-póe**

所在無kāng俗語to̍h無kāng：阮講「食老pō͘無土豆。」因為食老無牙，m̄-chiah無法度pō͘土豆。海口方面出產土豆，khau土豆、犁土豆是in ê專門，in講「食老póe無土豆」，食老目chiu花，看無土豆莢，póe無土豆是正常--ê。Pō͘無土豆、póe無土豆，lóng是leh怨嘆食老嘴mo͘h目chiu花ê無奈。

土豆大量收成，需要用土豆póe來póe土豆莢，khah-bē傷tio̍h手。
![](../too5/08/8-3-4-1.土豆掰.jpg) 

# 5. 摒掃ê家私
> **Piàⁿ-sàu ê Ke-si**

## 5-1. 掃帚，掃梳
> **Sàu-chhiú, Sàu-se**

掃帚有人講sàu-chhiú，有人講sàu-chiú，是厝內掃土粉、lah-sap-á ê工具，細支短柄，一手to̍h ē-tàng掃土腳，pa̍k掃帚用棕、菅蓁á花、掃帚草，有人田--裡專門種掃帚草來pa̍k掃帚，掃帚草to̍h是『地膚』。Khah早ê人生活艱苦khah khioh-si̍p，一支掃帚一直掃，掃kah變成掃帚lûi-á，mā m̄ kam擲掉。
![](../too5/08/8-5-5-1-1.掃帚.jpg)  
![](../too5/08/8-5-5-1-2.掃帚.jpg) 
![](../too5/08/8-5-5-1-3.掃帚.jpg) 
![](../too5/08/8-5-5-1-4.掃梳掃帚.jpg) 

掃梳有人講sàu-se，有人講sàu-soe，kāng款是掃土腳工具，是用桂竹gím-á pa̍k--ê，細支--ê tàu竹管á柄，大支選粗oe竹gím-á pa̍k，需要兩支手giâ leh掃，主要掃樹葉、樹枝、土米沙，mā用來掃粟á，kap掃帚路用差真chē。

大支掃梳另外ê路用：新掃梳giâ來jia-cha̍h童乩破寶劍、hàiⁿ刺球；舊掃梳，抽掃梳gím-á phah gín-á教示gín-á。
![](../too5/08/8-5-5-1-5.掃梳.jpg) 
![](../too5/08/8-5-5-1-6.掃梳.jpg) 

## 5-2. Pê爪á
> **Pê-jiáu-á**

厚厚竹篾á ut ê pê爪á，是曝粟jiàu草hiūⁿ，khioh柴、jiàu竹葉á、jiàu ta樹葉á ê好家私。

古早古早大灶煮飯hiâⁿ火ê時代，為tio̍h hiâⁿ火ê火柴，需要chiūⁿ山a̍h是野外khioh柴，khioh he ta--去ê樹oe ta枝，nā是落葉滿土腳ê時，to̍h taⁿ特大竹籠á kap pê爪á出門jiàu落葉á，he草in包ta葉á有夠好hiâⁿ。
![](../too5/08/8-5-5-2-1.耙爪仔.jpg) 
![](../too5/08/8-5-5-2-2.耙爪仔.jpg) 

## 5-3. 鉛線Jiáu-á
> **Iân-sòaⁿ Jiáu-á**

Tn̄g tio̍h pê爪á jiàu bē振動ê草hiūⁿ a̍h是樹á枝幼gím-á，to̍h用鉛線ut ê鉛線爪á。

![](../too5/08/8-5-5-3-1.鉛線爪仔.jpg) 

## 5-4. Jiàu-pê-á

Jiàu-pê-á華語號做『不求人』，一般用桂竹á ut，ut 1-ê像手爪á形，用來jiàu癢jiàu kha-chiah-phiaⁿ，手giâ一支jiàu-pê-á，kha-phiaⁿ癢ka-tī jiàu，有影『不求人』。
![](../too5/08/8-5-5-4-1.抓扒仔.jpg) 

## 【台語漢字稽考：耙爪á，抓扒á。】
### 1、Jiàu kap Jiáu ê精差：
Jiàu第三聲，變調第二聲jiáu，á變調第一聲 jiau#-á。
Jiáu第二聲，變調第一聲jiau，á變調第一聲 jiau#-á。
Jiáu是腳爪手爪雞腳爪ê爪，是名詞。竹爪á／tek-jiáu-á，耙爪á／pê-jiáu-á，鉛線爪á／iân-sòaⁿ jiáu-á，lóng是ut sêng腳形。
Jiàu是抓癢抓尻川ê抓，是動詞。抓扒á／jiàu-pê-á是抓癢ê『不求人』，重點tī jiàu kap pê。
### 2、耙kap扒mā有精差：
耙（pê）是農具，pê-put耙粟，大耙tōa-pê是大支耙柫，需要兩人拖，mā講大拖，使用耙柫大拖，重點tī耙kap拖，是單向無重複動作。
扒（pê）是扒癢pê-chiūⁿ抓癢jiàu-chiūⁿ，需要來回重複動作chiah-ē soah癢。

### 3、結論：
Pê-jiáu-á（耙爪á），Chhek-jiáu-á（粟爪á），Tek-jiáu-á（竹爪á），Iân-sòaⁿ-jiáu-á（鉛線爪á）；Pê-put（耙柫），Tōa-pê（大耙）；Jiàu-pê-á（抓扒á），Jiàu-chiūⁿ（抓癢），Pê-chiūⁿ（扒癢）。

# 6. Peh Koân ê家私
> **Peh Koân ê Ke-si**

## 6-1. 梯
> **Thui**

「梯」是peh koân ê工具，ē-tàng搬徙；「樓梯」是peh上樓頂ê坎，是固定。

「梯」有竹管梯kap柴梯，兩支梯ê外kheng頭尾大頭su̍t，ē-tàng搬徙，需要khòe-tiàm厝頂、壁tó͘、柱á、樹oe，mā有兩支「梯」kap做夥ê合á梯號做「馬椅」，另外一種是koân椅頭á邊加一支梯，號做「椅á梯」。

古早竹管厝khàm瓦真少，lóng mā是khàm甘蔗ha̍h-á、茅á草、稻草，厝頂時常修理補修，特別風颱期，需要用竹管teh厝頂用索á liāu-ân-ân，chiâⁿ chia̍p用tio̍h梯。
![](../too5/08/8-5-6-1-1.梯.jpg) 
![](../too5/08/8-5-6-1-2.椅仔梯.jpg) 

## 6-2. 馬椅
> **Bé-í**

Chit款華語叫做『人字梯』ê梯，使用者ná騎馬khiā tiàm頂面做khang-khòe，所以號做「馬椅」，油漆師傅siāng捷使用。
![](../too5/08/8-5-6-2-1.馬椅.jpg)   
![](../too5/08/8-5-6-2-2.梯柴.jpg) 

# 7. 運搬ē用--tio̍h ê家私
> **Ūn-poaⁿ Ē Iōng--tio̍h ê Ke-si**

## 7-1. 柴馬
> **Chhâ-bé**

兩支「Y」叉型柴oe，pa̍k一支橫棍做畚擔，to̍h ē-sái-tit giâ柴，這是山--裡khioh柴、giâ柴ê「柴馬」，腳thiám肩頭酸，用柴馬兩支腳暫chhāi土腳歇睏，所以馬腳需要平長、比人ê肩胛頭khah短。
![](../too5/08/8-5-7-1-1.柴馬.jpg)   
![](../too5/08/8-5-7-1-2.柴馬仔.jpg) 

## 7-2. 兩輪拖車
> **Nn̄g-lián Thoa-chhia**

兩輪拖車日本話叫做li-ià-kah（リヤカ－），鐵架車台chhu柴枋，兩輪樹奶輪，有「U」字型拖柄，ē-sái-tit拖mā ē-sái-tit sak，是作穡人真好用ê運送工具。載貨nā重，to̍h一人頭前拖，一人後壁sak。
![](../too5/08/8-5-7-2-1.兩輪拖車.jpg)  
![](../too5/08/8-5-7-2-2.兩輪拖車.jpg)  

## 7-3. 滑車
> **Ku̍t-chhia**

有「輪」ē-tàng載人載貨tī土面行to̍h是「車」，牛車、火車、腳踏車、三輪車、gín-á車；有「輪」bē-tàng土面行ē-tàng替人做工mā是「車」，裁縫車、吊車、天車。

吊車to̍h是滑車，滑車to̍h是華語『滑輪』，工事界普遍講吊車，因為吊tī koân-koân ê所在吊物件chiūⁿ koân落低。

利用o͘-tó͘-bái輪kheng改裝做吊koân吊低ê吊車，m̄-nā好用koh是「成物不廢」再利用。
![](../too5/08/8-5-7-3-1.滑輪.jpg) 

## 7-4. 風聚á
> **Hong-chū-á**

風聚á mā有講風灌，是鐵馬輪灌風ê家私，是一種單方向sak空氣入去樹奶輪ê『唧筒』。需要kō͘雙手用力chhi̍h。
![](../too5/08/8-5-7-4-1.風聚仔.jpg)  
![](../too5/08/8-5-7-4-2.風灌.jpg) 

# 8. 註解
> **Chù-kái**

|**詞**|**解說**|
|平棒|Pêⁿ-pāng，balance。|
|大頭su̍t|柱狀體頭尾無平大。|
|圓尺|Îⁿ-chhioh，『圓規』。|
|鉤鉤á|Kau-kau-á，用來鉤物ê鉤á；『掛鉤』。|
|tiau oe at|『拉近枝椏摘果實、花朵、樹枝』。|
|a-lú-mih|アルミ，輕銀，『鋁』。|
|鎮位|Tìn-ūi，『佔空間，阻擋去路』。|
|soān|『從小孔噴出水柱』。|
|土礱間|Thô͘-lâng-keng，米絞／米絞間，『碾米廠』。|
|khioh-si̍p|Khioh to̍h是『撿拾』，形容珍惜物資成物不廢ê習性。|
|掃帚lûi-á|Sàu-chiú lûi-á，『掃帚掃久了，只剩一點掃帚頭』。|
|pê爪á|可以pê物ê爪á。|
|抓扒á|Jiàu-pê-á，可以jiàu癢ê『不求人』。|
|chiūⁿ koân落低|Chiūⁿ-koân lo̍h-kē，『上上下下』。|
|成物不廢|Chiâⁿ-mi̍h put-hùi，『惜物，好東西不可浪費』。|