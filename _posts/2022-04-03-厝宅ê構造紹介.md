---
chapter: 第4章——作田人Khiā家記事
title: 3. 厝宅ê構造紹介
author: Siau Lah-jih
date: 2022-04-03
category: chheh
layout: post
toc: true
---

# 厝宅ê構造紹介
> **Chhù-the̍h ê Kò͘-chō Siāu-kài**

![](../too5/15/15-4-15竹管厝.jpg)

厝身厝內有各式設施，構造，以下咱ta̍k項來詳細紹介。

# 1. Gîm-chîⁿ，厝Chîⁿ，Thio-kia̍h
> **Gîm-chîⁿ, Chhù-chîⁿ, Thio-kia̍h**

正身護龍起ê瓦厝、土墼厝、竹管厝，無論khàm瓦、khàm草、khàm鉛phiáⁿ，厝頂lóng是「Λ」字型ê厝間，to̍h號做雙倒水。

雙倒水厝間ê厝頂，thóng出前後壁tó͘部位，號做厝chîⁿ a̍h是chîⁿ口，厝chîⁿ chîⁿ口下面ê gîm-á，to̍h叫做gîm-chîⁿ、gîm-chîⁿ腳，mā有講做nî-chîⁿ（簾chîⁿ）、簾chîⁿ腳，che gîm-chîⁿ、gîm-chîⁿ腳大約有2-3尺闊，落雨方便過間，後壁gîm-chîⁿ腳ē-tàng thia̍p火柴、草in，khǹg飼雞雞椆á，khǹg ka-tî-á，khǹg烘爐、細kâi灶á。

風頭壁kap隔間壁tó͘有thóng出thio-kia̍h接載chîⁿ口ê重量。Thio-kia̍h to̍h是『斗拱』。
![](../too5/15/15-4-9砛簷簷口.jpg)
![](../too5/15/15-4-9a磚仔厝砛簷.jpg)

# 2. 出步起
> **Chhut-pō͘ Khí**

厝前chîⁿ口增加闊度，gîm-chîⁿ to̍h ē khah闊，號做出步起，出步thio-kia̍h加真長真粗，koh tio̍h加柱á接載，出步部份號做步口。步口nā闊，加足大範氣派，出入轉se̍h mā加真方便。
![](../too5/15/15-4-10出步.jpg)
 
# 3. 拖Iap-á
> **Thoa-iap-á**

厝後chîⁿ口nā拖khah出--去，增加gîm-chîⁿ闊度，koh加三面壁一面門，利用做灶腳a̍h是浴間á，號做拖iap-á，有人比較khah迷信khiat-chiat--ê無ài拖iap-á，講he號做「phāiⁿ ka-chì」ē sàn赤。
![](../too5/15/15-4-11挹仔卓瓊幸.jpg)

# 4. 門扇
> **Mn̂g-sìⁿ**

厝間外口門、篾á門、網á門kap過間門。
![](../too5/15/15-4-12門扇.jpg)
![](../too5/15/15-4-13過間門.jpg)
![](../too5/15/15-4-13a過間門.jpg)
![](../too5/15/15-4-14網仔門.jpg) 
![](../too5/15/15-4-14a門扇.jpg)
![](../too5/15/15-4-14b竹管厝.jpg)
![](../too5/15/15-4-15竹管厝.jpg)

# 5. 門籬á頭
> **Mn̂g-lî-á Thâu**

古早門籬á頭，挑花koh刺繡，紅kòng-kòng ê門籬á頭，是新娘房「花好月圓」ê喜氣光彩。
![](../too5/15/15-4-16門籬仔頭.jpg)
![](../too5/15/15-4-16a門籬仔頭.jpg)

# 6. 門籬á
> **Mn̂g-lî-á**

一般ang-bó͘房間a̍h是cha-bó͘-gín-á房間，需要分內外，無ài hō͘人隨便出入，to̍h ē nê花á布門籬á。田庄所在nê ê門籬á多數是粗布花á。
![](../too5/15/15-4-17門籬仔.jpg)
![](../too5/15/15-4-17a門籬仔.jpg)

# 7. 門閂
> **Mn̂g-chhòaⁿ**

Nā是竹管厝，雙扇篾á門用竹管ke̍h--leh，房間門用鉤á鉤--leh。
![](../too5/15/15-4-18門閂.jpg)
![](../too5/15/15-4-19門閂.jpg)
![](../too5/15/15-4-19a門閂.jpg)
![](../too5/15/15-4-19b門閂.jpg)

# 8. 窗á門
> **Thang-á-mn̂g**

前後壁tó͘ ê窗á門，除了柴kheng、玻璃窗，koh ē掛thang-á-mn̂g-chí（窗á門止），分內外，防賊偷。He thang-á-mn̂g-chí直koaiⁿ橫koaiⁿ是栓tī窗á門道。
![](../too5/15/15-4-20窗仔門.jpg)
![](../too5/15/15-4-20a窗仔門.jpg)

後--來ê窗á門為tio̍h防止賊偷，soah tī窗á門道外口釘鐵花窗。
![](../too5/15/15-4-21窗仔門.jpg)
![](../too5/15/15-4-22鐵窗.jpg)
![](../too5/15/15-4-23窗仔門.jpg)
![](../too5/15/15-4-23a窗仔門.jpg)
![](../too5/15/15-4-23b窗仔門.jpg) 

# 9. 八卦kap獅咬劍
> **Pat-kòa kap Sai-kā-kiàm**

迷信、風水、khiat-chiat、路沖、辟邪ê信仰心理作用，有人正身大廳門斗頂ē掛太極八卦a̍h是獅咬劍，總--是民俗信仰是自由，信--者安定心神，不信--者mài執著，kāng款無tī-tāi。
![](../too5/15/15-4-48八卦竹塘.jpg)
![](../too5/15/15-4-48a辟邪獅忠義.jpg)

# 10. 貓Khang
> **Niau-khang**

厝內飼貓咬niáu鼠，貓á活動伶俐chông來chông去，壁腳留khang hō͘伊自由出入，號做「貓khang」，磚á厝、土墼厝需要，竹管厝柱á腳全縫當然無必要。
![](../too5/15/15-4-49貓空.jpg)

## 10-1. Niáu鼠當á
> **Niáu-chhí-tng-á**

「一鼠賊á名」，「Niáu鼠á-kiáⁿ bih密密，niáu鼠á母去做賊」，「貓á無tī--leh，niáu鼠á to̍h ē曲腳」，niáu鼠偷食實在chiâⁿ害，m̄-nā偷食食物，koh ē gè桌腳家具thàng-suh，kō͘ thāu--ê無衛生，kō͘鋏á有khah殘忍，kō͘ niáu鼠當á tng是好辦法。
![](../too5/15/15-4-50鼠當.jpg)
![](../too5/15/15-4-51鼠當.jpg)

# 11. 註解
> **Chù-kái**

|**詞**|**解說**|
|thio-kia̍h|『斗拱』。|
|thàng-suh|日來詞，たんす，『衣櫥』。|
