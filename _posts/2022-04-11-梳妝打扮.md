---
chapter: 第4章——作田人Khiā家記事
title: 11. 梳妝打扮
author: Siau Lah-jih
date: 2022-04-11
category: chheh
layout: post
toc: true
---

# 梳妝打扮
> **Se-chng Táⁿ-pān**

![](../too5/16/16-5-1梳妝臺.jpg)

Cha-bó͘ gín-á愛súi，cha-bó͘人kāng款愛súi，phoa̍h鍊手指金耳鉤，胭脂水粉紅á粉，看人妝súi-súi，欣羡chiâⁿ期待，庄腳作穡cha-bó͘ gín-á siāng期待to̍h是做新娘hit一工，梳妝打扮「新娘新娘súi噹噹‥‥‥。」Phoa̍h鍊手指金耳鉤，胭脂水粉紅á粉，m̄-koh chit款chng-thāⁿ梳妝，kan-nā做新娘hit幾工，「做人新婦知道理，òaⁿ-òaⁿ去睏早早起‥‥‥。」Siáⁿ-mih phoa̍h鍊手指金耳鉤，收收起來khǹg，胭脂水粉儉儉á用，無閒ê田庄cha-bó͘人，梳妝打扮只有藏tiàm鏡台盒á內做夢。

為tio̍h一工到暗tio̍h作穡，phoa̍h鍊手指m̄免掛，胭脂水粉m̄敢抹，總--是洗tn̄g清爽，穿插齊整，loa̍h頭毛giap毛giap-á，一身清氣相打扮mā是tio̍h照起工，chiah bē hō͘人嫌pān-tōaⁿ lám-nōa，古早cha-bó͘人真正無siá-sì，做--ê有，享受--ê無。

# 1. 梳妝桌
> **Se-chng-toh**

Cha-bó͘人愛súi致重梳妝打扮，有錢人cha-bó͘-kiáⁿ嫁妝是梳妝桌，有錢人cha-bó͘-kiáⁿ ê嫁妝，to̍h是chit款ná桌櫃ê梳妝台，有thoah有鏡有花紋，幼路kap-choh。

好額人cha-bó͘-kiáⁿ當然khah貴氣，梳妝打扮chiâⁿ費時，胭脂水粉一大堆，珍珠瑪瑙滿滿是，櫃thoah khah chē mā是khǹg kah tīⁿ-tīⁿ-tīⁿ。
![](../too5/16/16-5-2梳妝臺.jpg)
![](../too5/16/16-5-2a梳妝臺.jpg)

# 2. 鏡台
> **Kiàⁿ-tâi**

普通人家庭，kah chit款khǹg-tiàm桌櫃頂ê鏡台做嫁妝，松蘿柴kap-choh算是上等貨，chiah ē保存到chit-mái，nā是雜木á柴，早to̍h hìⁿ-sak了了。鏡細面thoah-á mā細細，kan-nā khǹg柴梳、loa̍h-á、補thīⁿ針線niā-niā，因為罕得抹粉點胭脂，soah罕得買siáⁿ-mih花粉幼粒物。
![](../too5/16/16-5-3鏡台.jpg) 
![](../too5/16/16-5-4鏡台.jpg) 
![](../too5/16/16-5-5鏡台.jpg)
![](../too5/16/16-5-5a鏡台.jpg)
![](../too5/16/16-5-5b鏡台.jpg)
![](../too5/16/16-5-5c鏡台.jpg)

# 3. 手鏡
> **Chhiú-kiàⁿ**

這手鏡kài方便好用，一手giâ鏡照面，一手chia póe--一-下 hia loa̍h--一-下，配合桌櫃頂鏡台，koh ē-tàng看tio̍h後斗khok-á頭毛，古早每1-ê cha-bó͘人lóng mā有chit種手鏡，是玻璃鏡，m̄免陳三磨鏡。和gín-á mā愛耍，提來chhiō日頭光，反射入厝內，閃閃熾熾足心適。

古早古早陳三磨鏡是磨銅鏡，he是官家人cha-bó͘-kiáⁿ，大好額人in-tau chiah有ê寶貝，一般cha-bó͘人--ò͘，只好照醃缸水。
![](../too5/16/16-5-6手鏡.jpg)
![](../too5/16/16-5-7手鏡.jpg)
![](../too5/16/16-5-8手鏡.jpg)
![](../too5/16/16-5-8a手鏡.jpg)
![](../too5/16/16-5-9a手鏡.jpg)
![](../too5/16/16-5-9b手鏡.jpg)
![](../too5/16/16-5-9手鏡.jpg)

# 4. 桌鏡
> **Toh-kiàⁿ**

Chit種圓鏡，歷史khah淺，鏡kheng是金屬、塑膠，一面是玻璃鏡，一面是電影明星尪á相，功用kap手鏡相kāng，排tiàm桌頂koh ē-tàng看súi。
![](../too5/16/16-5-10桌鏡.jpg)

# 5. Loa̍h-á

Loa̍h-á loa̍h頭毛ta̍k家知，loa̍h-á形體百百款ta̍k家mā了解，m̄-koh有人m̄知影siáⁿ-mih是柴梳，siáⁿ-mih是蝨篦。

簡單講，loa̍h-á是loa̍h頭毛ê家私。Loa̍h頭毛有三種方式，長頭毛用梳--ê，短頭毛用loa̍h--ê，nā是頭毛內有寄生蟲to̍h用pìn--ê，所以柴梳梳頭毛，loa̍h-á loa̍h頭毛，蝨篦pìn蝨母。
![](../too5/16/16-5-12捋仔.jpg)
![](../too5/16/16-5-13捋仔廖淑鳳.jpg)


# 6. 柴梳
> **Chhâ-se**

柴梳本是tēng柴所做大支loa̍h-á，古早cha-bó͘人留長頭毛無電頭毛，鬃頭毛放落到腰身，用大支柴梳loa̍h--起-來加真省力，差不多每一口灶lóng有一支，mā有用牛角ê牛角柴梳，loa̍h了khah bē傷tio̍h頭毛。
![](../too5/16/16-5-14柴梳牛角廖淑鳳.jpg)  
![](../too5/16/16-5-15柴梳廖淑鳳.jpg)
![](../too5/16/16-5-16柴梳捋仔廖淑鳳.jpg)

# 7. 蝨篦
> **Sat-pìn**

蝨篦是lia̍h蝨母ê loa̍h-á，篦齒密chiuh-chiuh，loa̍h頭毛時ē sūn-sòa kā頭毛內ê蝨母篦--出-來。

蝨篦ê製作，用tēng柴做「工」字形枝骨，選sek頭tēng-tauh竹材磨成像thīⁿ針大ê竹籤，插入枝骨雙pêng做竹篦，竹篦密chiuh-chiuh，ē-tàng篦頭毛ê lâ-sâm油垢kap寄生蟲蝨母。

古早人，衛生khah bái，cha-bó͘人koh無電頭毛，lóng是留長頭鬃，boeh loa̍h順用柴梳，nā是用蝨篦loa̍h，m̄-nā ē-tàng lia̍h蝨母，koh ē-tàng kā頭毛lah-sap油垢loa̍h清氣，1禮拜2禮拜m̄免洗頭毛mā bē臭giâ-giâ bē ak-chak。

蝨母to̍h是『頭蝨』，記得1962年師範出業做老師，iáu leh kā cha-bó͘學生「thāu蝨母」。

教育部辭典：『蝨篦，細齒梳。用竹子做成，中間有梁，梳齒比較窄密的梳子。因為早期衛生習慣較差，且醫藥不發達，人們便發明此用具來梳落頭蝨』。
![](../too5/16/16-5-17蝨篦.jpg)
![](../too5/16/16-5-17a捋仔蝨篦.jpg)

# 【Ioh謎猜】
「真司公、假裁縫、死bē臭、大不孝。」——Ioh 4種蟲thōa。

**答案：**

|真司公|呼神|胡蠅|
|假裁縫|鉸紙|Ka-choa̍h|
|死bē臭|phang|蜂|
|大不孝|殺母|蝨母|

Lóng是ài ùi kāng音ê角度去ioh--ê。

# 【Lah-jih台灣俗語】

- 隨人ê，隨人好；別人ê，生蝨母。

- 平常時mā時常聽人講「閒閒lia̍h蝨母相咬」，「一隻蝨母pòng kah水牛大」，「蝨母lōa-lōa-sô」，可見蝨母是古早siāng hō͘人無奈ê蟲thōa。


# 8. 註解
> **Chù-kái**

|**詞**|**解說**|
|lah-sap|『骯髒』。|
|thīⁿ針|Thīⁿ-chiam，『縫針』。|
|pòng|『誇大』。|
|蟲thōa|Thâng-thōa，『昆蟲總稱』。|
|thāu|『毒殺』。|
|pān-tōaⁿ lám-nōa|Pān-tōaⁿ／pîn-tōaⁿ，『懶惰』；lám-nōa，『不修邊幅』。|
|松蘿|Siông-lô，台灣扁柏kap紅檜有人講做松蘿。|
|後斗khok-á|Āu-táu-khok-á，『後腦杓』。|
|竹籤|Tek-chhiam。|
