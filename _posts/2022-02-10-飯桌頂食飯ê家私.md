---
chapter: 第2章——作田人Chia̍h-si̍t記事
title: 10. 飯桌頂食飯ê家私
author: Siau Lah-jih
date: 2022-02-10
category: chheh
layout: post
toc: true
---

# 飯桌頂食飯ê家私
> **Pn̄g-toh-téng Chia̍h-pn̄g ê Ke-si**

![](../too5/10/10-3-14.盤.jpg)


# 1. 碗
>**Óaⁿ**

## 1-1. 碗
>**Óaⁿ**
  
碗kah箸是褲帶結相黏，m̄是雙生á-kiáⁿ。有碗to̍h有箸，有箸to̍h有碗，食飯m̄-chiah ē sòa-phah，án-ne一手phâng碗一手giâ箸，chiah是giâ箸食飯ê文化。

碗，多數是hûi-á碗，驚gín-á食飯kòng破碗，to̍h買柴碗、a-lú-mih碗hō͘ gín-á用。

> **相關語詞**

- 食飯碗：靠伊生活食穿ê趁錢家私。
- Phâng人飯碗：嫁人做新婦to̍h是「phâng人飯碗」。
- 銀行界食頭路講是「金飯碗」。
- 食公家頭路是「鐵飯碗」，師範學校出業做教員四常hō͘人講做「鐵飯碗」。




> **心適ê ka-láu-lóe講話**

> 叫人liân-sòa講「Giâ箸tōng碗尻川」：

> Giâ箸tōng碗尻川 Giâ箸tōng碗尻川 Giâ箸tōng碗尻川 Giâ箸tōng碗尻川 Giâ箸tōng碗尻川 Giâ箸tōng我尻川 Giâ箸tōng我尻川 Giâ箸tōng我尻川→最後soah變做Giâ箸撞「我」尻川。

> 註：Ka-láu-lóe，講話含舌含舌bē清楚。

![](../too5/10/10-3-15.瓷仔碗.jpg)
![](../too5/10/10-3-16.泔杓仔.jpg)
![](../too5/10/10-3-16a.碗黃文本.jpg)

## 【Lah-jih台灣俗語】
- 食緊kòng破碗。
- 燒hûi--ē食khih，織蓆--ē睏椅。
- 食碗內，說（seh）碗外。
- 一粒田螺，九碗湯。
- 三碗飯，兩碗菜湯。（Saⁿ-óa-pn̄g／相倚傍。）

## 1-2. 碗公、碗kiang kap碗
>**Óaⁿ-kong, Óaⁿ-kiang kap Óaⁿ**

一手phâng碗一手giâ箸，食飯ê碗有大細，精差無chē。

Nā是比碗khah大，嘴khah hiàn，用來貯菜湯ê「大碗」，咱講碗公，碗公大細差kài chē，有人用大碗公、細碗公做分別，阮是用碗公、碗kiang做分別，碗kiang khah sè kâi。
![](../too5/10/10-3-17.碗公碗.jpg)
![](../too5/10/10-3-18.碗公碗陳慶芳.jpg)
![](../too5/10/10-3-19.碗碗公.jpg)  
![](../too5/10/10-3-20.碗公碗陳正雄.jpg)
## 【Lah-jih台灣俗語】
- 食飯用碗公，做khang-khòe閃西方。
- Tiām-tiām食三碗公半。

# 2. 箸
>**Tī**

## 2-1. 箸kap箸籠
>**Tī kap Tī-lāng**

咱人三頓食si̍t用飯坩飯桶貯飯貯糜，用飯匙貯飯，用ám-chhiâ-á（ám杓á）khat糜khat菜湯，giâ箸pe飯食糜，giâ湯匙á lim湯。

Éng過庄腳所在刺竹模滿四界，竹材路用真chē，食飯家私「箸」lóng是竹á箸，ka-tī破竹、ka-tī削、ka-tī修，免本免料，nā是khǹg箸ê箸籠，mā是揀khah sek ê竹管來鋸鋸、削削、修修--leh to̍h是1-kha箸籠，kāng款免本免料。

親像圖片ê hûi-á箸籠、a-lú-mih箸籠，已經是古早物。

Hûi-á箸籠花紋chiâⁿ súi，nā mài kòng破，bē àu bē臭，bē生菇，衛生耐用。
![](../too5/10/10-3-8.箸籠.jpg)
![](../too5/10/10-3-9.箸籠.jpg)
![](../too5/10/10-3-9a.箸籠.jpg)
![](../too5/10/10-3-10.箸籠.jpg)
![](../too5/10/10-3-11.箸籠.jpg)
![](../too5/10/10-3-12.箸籠瓷仔.jpg)
![](../too5/10/10-3-13.箸籠.jpg)
![](../too5/10/10-3-13a.箸籠.jpg)

## 【Lah-jih字詞謎猜】

- 謎猜：一陣鳥á白蒼蒼，兩支柴á趕入khang。──箸。
- 謎猜：一日走三頓，一暝khiā天光。──箸籠。

## 【Lah-jih台灣俗語】
- 阮ê竹á箸，m̄敢nge̍h你ê雞肉絲。

# 3. 盤
>**Pôaⁿ**

## 3-1.盤á kap Phiat-á
>**Pôaⁿ-á kap Phiat-á**
 
盤kap phiat-á是兄弟，大兄貯魚貯肉貯菜甲是盤，小弟貯食巧貯鹹tôa-á是phiat-á，to̍h是細kâi盤á。

盤/盤á是貯食物淺底ê hûi-á容器。Chia ê盤chiâⁿ特別，蝦á盤，相送品兼廣告ê茶kho͘盤、味王盤，雞年ê雞盤，龍鳳雙喜盤。

大kâi叫做盤、盤á，細kâi叫做phiat-á。
![](../too5/10/10-3-21.盤仔蝦仔盤.jpg)
![](../too5/10/10-3-22.盤仔.jpg)
![](../too5/10/10-3-23.盤仔.jpg)
![](../too5/10/10-3-24.囍盤陳萬來.jpg)

日本hûi-á。
![](../too5/10/10-3-25.盤仔日本瓷.jpg)
![](../too5/10/10-3-26.盤仔印記.jpg)

## 【Lah-jih台灣俗語】
- 乞食做忌──無半撇（phiat）。

## 3-2. 豆油碟á
>**Tāu-iû-ti̍h-á**
  
貯豆油、ùn料ê細kâi phiat-á。
![](../too5/10/10-3-27.豆油碟仔陳慶芳.jpg)
![](../too5/10/10-3-27a.碗盤仔陳正雄.jpg)

## 【Lah-jih台灣俗語】
- 豆油分你ùn，你soah連碟á也phâng--去。

# 4. 湯匙
>**Thng-sî**

## 4-1. Ám杓á
>**Ám-chhiâ-á**

Ám-chhiâ-á主要用來khat糜khat ám，a̍h是khat菜湯。糜siuⁿ過燒，需要用ám-chhiâ-á lā-lā ho͘冷，khah bē燙嘴。Ám糜á nā boeh ki̍t ám，用ám-chhiâ-á siāng好勢。 ![](../too5/10/10-3-28.泔杓仔.jpg)
![](../too5/10/10-3-29.泔杓仔.jpg)
![](../too5/10/10-3-30.泔杓仔.jpg)
## 【Lah-jih笑談】
- 時間nā siuⁿ òaⁿ，chiah坐ám-chhiâ-á（坐暗車á）轉--去。

## 4-2. 湯匙á
>**Thng-sî-á**
  
湯匙á lim湯，碗公內盤á內khat菜iúⁿ湯，古早人khah無衛生觀念，大部份是khat菜iúⁿ湯to̍h直接送嘴khang，甚至ē tiàm菜湯lā來lā去。
![](../too5/10/10-3-31a.湯匙仔.jpg)

# 5. 註解
> **Chù-kái**

|**詞**|**解說**|
|pe飯|『用筷扒飯』。|
|a-lú-mih|あるみ，輕銀，『鋁』。|
|bē àu bē臭|Bē àu bē chhàu，『不會腐爛酸臭』。|
|生菇|Seⁿ-ko͘，『發黴』。|
|sòa-phah|『1.順著原來的態勢接下去繼續做。2.指表現順利或說話流利的樣子』。|
|ka-láu-lóe|『講話含糊不清』。|
|ùn|『蘸沾。以物沾粉或液體』。|
|ki̍t ám|Kā泔杓á chhi̍h落泔糜hō͘泔流入泔杓á內。|
