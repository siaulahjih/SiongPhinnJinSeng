---
chapter: 第6章——作田人在地記事
title: 5. 田中啟明寫真館
author: Siau Lah-jih
date: 2022-06-05
category: chheh
layout: post
toc: true
---

# 田中啟明寫真館
> **Chhân-tiong Khé-bêng Siá-chin-koán**

![](../too5/26/26-1-5.啟明翕像館.jpg)

Siá-chin（寫真）to̍h是翕相，阮講hìm-siàng，有人講hip-siàng／siòng，Siá-chin是日文しゃしんê音譯，寫真館to̍h是翕相館。古早翕相師傅leh翕相，真正khàm頭khàm面，翕tī烏布內看影像，底片hián-iáⁿ（顯影）mā翕tiàm密chiuh-chiuh 暗bîn-bong ê暗房進行。雖bóng日本話是しゃしん寫真，咱人猶原講翕相，雖bóng後--來寫真改換照像、攝影，咱kāng款是講翕相。

翕相，chit-mái chiâⁿ簡單，數位相機、手機á，取景好勢，指頭á chhi̍h--一-下to̍h完成，大人gín-á ē，老歲á mā無問題。M̄-koh這翕相tī古早、過去，除了翕相館ê翕相師傅，真少人ē-hiáu sńg，真少人有才調sńg，個人翕相機大約1960年代chiah慢慢á普遍有人使用。

# 1. 蘇啟明傳奇kap啟明翕相館
> **So͘ Khé-bêng Thoân-kî kap Khé-bêng Hip-siàng-koán**

蘇啟明，1921年出世tī Pó-táu（寶斗，彰化縣北斗），因為家庭sàn赤hō͘序大人分來Chhân-tiong（田中）蘇--姓做養子，養母是田中基督教會教友，因為教會牧師ê紹介，蘇啟明12歲to̍h去台南kap人學翕相，三年四個月出師，牧師koh紹介伊去日本憲兵隊食頭路，tī憲兵隊隨隊翕相。後--來tòe憲兵隊去中國廣州，熟似減伊4歲ê在地姑娘羅四妹，20歲tī廣州結婚，21歲1941年生大cha-bó͘-kiáⁿ，1945年終戰，日本憲兵隊撤離廣州了後，有可能tī chit-ê時陣，蘇啟明決定ka-tī先轉來台灣建立事業。

轉來台灣ê蘇啟明，tī田中街路ka-tī店面開一間「啟明寫真館」，hak一台「新東洋照相器材廠出品」『蛇腹』翕相機「安索尼」，開2000 kho͘舊台票，貴som-som，只好用攤納--ê，而尾chiah koh hak第二台柴質三腳馬摺疊翕相機。

1949年，牽手羅四妹孤身轉來田中看ang婿事業經營，想講nā順序，chiah koh轉去廣州chhōa cha-bó͘-kiáⁿ轉來台灣一家團圓，siáng知天不從人願，日本人轉--去soah換來國共內戰，致使cha-bó͘-kiáⁿ bē-tàng過來台灣團圓，遺憾一世人。
![](../too5/26/26-1-1.蘇啟明羅四妹.jpg)
![](../too5/26/26-1-2.蘇啟明右.jpg)
![](../too5/26/26-1-3.蘇啟明印.jpg)
![](../too5/26/26-1-4.蘇啟明女.jpg)


# 2. 新東洋照相器材廠出品ê古董翕相機
> **Sin-tang-iûⁿ Hip-siàng Khì-châi-chhiúⁿ Chhut-phín ê Kó͘-tóng Hip-siàng-ki**

Chit台老型古董「安索尼」翕相機是啟明翕相館鎮館之寶，烏心石機台掛輪，ē-sái-tit sóa振動，大約1米koân，使用景觀霧玻璃取景，手動快門，khoah-pak（闊幅）烏白底片，鏡頭kap景觀霧玻璃中間有liap-kéng、ē伸kiu ê『蛇腹』，ē-tàng控制焦點距離『焦距』。

Chit台翕相機翕相超過一甲子歲月，田中地區hō͘伊服務ê人客不計其數，因為早期是Chhân-tiŏng唯一一間翕相館，受tio̍h數位相機影響chiah閒閒khǹg tī壁角eng-ia，nā koh拭拭整理--一-下，猶原ē-tàng做工。

> **註：頭家蘇勳爵翕相師講，老爸買chit台翕相機非常貴，不過m̄知舊台票2000 kho͘究竟有gōa大圓。「安索尼」ê發音是アンソニー。可能老爸tī廣州講慣勢，轉來台灣猶原講中國話『蛇腹』。**

![](../too5/26/26-2-1.古典相機.jpg)

## 2-1. 「安索尼」頭前面
> **"An-soh-nî" Thâu-chêng-bīn**

「安索尼」頭前面，手動鏡頭換過kúi-nā擺。

![](../too5/26/26-2-2.古典相機.jpg)
![](../too5/26/26-2-3.古典相機.jpg)

## 2-2. 「安索尼」後壁
> **"An-soh-nî" Āu-piah**

「安索尼」後壁是景觀霧玻璃取景。

![](../too5/26/26-2-4.古典相機.jpg)

## 2-3. 「安索尼」機台下面
**"An-soh-nî" Ki-tâi Ē-bīn**

「安索尼」機台下面有柴格á，ē-tàng khǹg底片盒á。

![](../too5/26/26-2-5.古典相機.jpg)

## 2-4. 「安索尼」ê商標
**"An-soh-nî" ê Siong-phiau**

「安索尼」ê商標mark：新東洋照相器材廠。

![](../too5/26/26-2-6.古典相機.jpg)

## 2-5. 「安索尼」ê傑作

Ē記得大概是1949年hit腳tau，為tio̍h身份證相片，二兄chhōa我去啟明寫真館翕chit張相，to̍h是「安索尼」翕--ê。
![](../too5/26/26-2-7.1950國校三年.jpg)


# 3. 柴質三腳馬摺疊翕相機
> **Chhâ-chit Saⁿ-kha-bé Chih-thia̍p Hip-siàng-ki**

柴質三腳馬摺疊翕相機，華語講『木製皮腔折疊相機』，是啟明翕相館服務到位ê老型古董翕相機。Chiâⁿ súi ê三腳馬是烏心石a̍h是桃花心木tēng柴kap-choh，ē-tàng áu-chih（拗摺），皮質liap-kéng ê『蛇腹』連同柴座mā ē-tàng摺--起-來khǹg-tiàm皮箱內，方便phāiⁿ來phāiⁿ去出外翕相。
![](../too5/26/26-3-1.翕相機.jpg)

## 3-1. 師傅安裝翕相機
> **Sai-hū An-chong Hip-siàng-ki**

看師傅蘇勳爵安裝三腳馬kap摺疊翕相機。

![](../too5/26/26-3-2.翕相機.jpg)
![](../too5/26/26-3-3.翕相機.jpg)
![](../too5/26/26-3-4.翕相機.jpg)

## 3-2. 安裝好勢ê翕相機
> **An-chong Hó-sè ê Hip-siàng-ki**

![](../too5/26/26-3-5.翕相機.jpg)
![](../too5/26/26-3-6.翕相機.jpg)
![](../too5/26/26-3-7.翕相機.jpg)

## 3-3. 頭前——鏡頭，鏡頭枋kap快門
> **Thâu-chêng——Kiàⁿ-thâu, Kiàⁿ-thâu-pang kap Khoài-mn̂g**

### 鏡頭
> **Kiàⁿ-thâu**

斟酌看，鏡頭並無快門、kng-khoân（光圈）。快門、光圈tio̍h-ài另外安裝。

![](../too5/26/26-3-8.翕相機.jpg)

### 活動鏡頭枋
> **Oa̍h-tāng Kiàⁿ-thâu-pang**

鏡頭枋有快門開關機械設計。這是二組無kāng ê鏡頭枋。鏡頭需要裝鏡頭枋，chiah ē-tàng控制快門開合。

![](../too5/26/26-3-11.翕相機.jpg)
![](../too5/26/26-3-12.翕相機.jpg)

### 快門
> **Khoài-mn̂g**

![](../too5/26/26-3-16.翕相機快門.jpg)
![](../too5/26/26-3-17.翕相機快門.jpg)

## 3-4. 後壁——景觀霧玻璃
> **Āu-piah——Kéng-koan Bū-po-lê**

景觀霧玻璃用來看鏡頭入--來ê影像狀況，取景、人像、焦距有清無清，chiah koh鏡頭做調整。調整滿意，關快門，chiah kā景觀霧玻璃換底片盒á，to̍h ē-sái-tit翕相。

![](../too5/26/26-3-9.翕相機.jpg)
![](../too5/26/26-3-18.翕相機毛玻璃.jpg)


## 3-5. 『蛇腹』

翕相機座皮質摺疊；liap-kéng『蛇腹』ē-tàng伸kiu ê設計，有thoah-kiô（『軌道』）有螺絲控制chhiâu-sóa。

![](../too5/26/26-3-10.翕相機.jpg)

## 3-6. 遮光閘
> **Jia-kng-cha̍h**

翕相機活動鏡頭枋koh裝遮光閘（『遮光罩』）。

![](../too5/26/26-3-13.翕相機.jpg)

## 3-7. 鏡頭皮盒á
> **Kiàⁿ-thâu Phôe-a̍p-á**

皮質，khǹg鏡頭，保護鏡頭。

![](../too5/26/26-3-22.底片.jpg)


## 3-8. 底片kap底片盒á
> **Té-phìⁿ kap Té-phìⁿ A̍p-á**

三腳馬摺疊翕相機使用闊幅橡膠底片，有一khûn 12張kap一khûn 16張規格。

![](../too5/26/26-3-20.底片.jpg)
![](../too5/26/26-3-21.底片.jpg)

柴造底片盒á是裝底片ê所在，一pêng ē-tàng khǹg一khûn 12張a̍h是16張ê闊幅底片；一pêng是ē-tàng thoah開感光ê thoah門。

![](../too5/26/26-3-19.翕相機底片槽.jpg)


# 4. 古早翕相ê過程
> **Kó͘-chá Hip-siàng ê Kòe-thêng**

有人chhiàⁿ翕相，翕相師傅to̍h phāiⁿ一kha皮箱到約束地點，皮箱khǹg--落，家私搬出，隨時組合，三腳馬、翕相機tàu好勢，指揮人客坐位、chhiâu姿勢，師傅開始調整鏡頭，chhiâu徙相機位置，sòa--落-去bih tiàm相機後壁烏布內，khàm頭khàm面、出出入入，看人客姿態，斟酌景觀霧玻璃顯示影像，一再調整，然後定位，交帶人客m̄-thang振動，師傅kā景觀霧玻璃換底片盒á，koh吩咐人客姿勢tio̍h自然，「目chiu看chia，m̄-thang振動，chi̍t 、nn̄g、saⁿ，」he樹奶雞kui-á mé-chhè tēⁿ--落-去，快門「chhiăk」--一-聲，完成第一張底片kám-kng（感光），驚失敗翕了無夠súi，大部份lóng ē翕第二張。時間已經延chhiân khah無半點鐘，師傅mā已經大粒汗細粒汗，boeh看相片tio̍h等幾日後，因為底片tio̍h沖洗，相片tio̍h顯影、khioh像，chiah算完成。

## 4-1. 準備翕相
> **Chún-pī Hip-siàng**

柴質三腳馬摺疊翕相機準備翕相狀態。用手關快門，用樹奶雞腸á、雞kui-á連接快門開關，利用空氣sak力phah開快門翕相。因為樹奶雞腸á、雞kui-á pháiⁿ--去，chit-mái用快門線代替。

![](../too5/26/26-3-14.翕相機.jpg)


## 4-2. 電光kap電光粉
> **Tiān-kong kap Tiān-kong-hún**

鎂是一種化學元素，to̍h--起-來chiâⁿ光，是古早翕相chhiō光siāng讚ê方式，chit種光線kài-sêng sih-nah『閃電』，所以咱講做「電光」。鎂粉to̍h號做「電光粉」。Iáu無電子閃光燈時代，室外翕相需要靠電光粉產生電光chhiō光。

Khǹg電光粉ê電光座，用手giâ--leh，ǹg向翕相目標，用玩具槍ê紙火藥『紙雷管』點to̍h電光粉。翕相時，翕相師一手gīm快門雞kui-á，一手giâ電光座，目chiu看頭前狀況，「chi̍t、nn̄g、saⁿ」電光、快門kāng時同步啟動，完成感光。師傅蘇勳爵回想講：斯當時跟老爸學chit手功夫，chiah知『木製皮腔折疊相機』配合電光、電光粉翕相，確實m̄是簡單功夫。
![](../too5/26/26-3-23.翕相機電光.jpg)
![](../too5/26/26-3-24.翕相機電光.jpg)

「電光粉」。
![](../too5/26/26-3-25.翕相機電光粉.jpg)

## 4-3. 布景
> **Pò͘-kéng**

古早翕相是為tio̍h身份證、證件，烏白2吋半身相片siāng時行，有椅thang坐，背景單純。後--來翕相chiâⁿ做藝術、欣賞、記念ê寫真，人客要求，需要布景tio̍h準備kui套活動隨在人揀。

![](../too5/26/26-3-26.布景.jpg)
![](../too5/26/26-3-27.椅.jpg)

## 4-4. 燈光
> **Teng-kng**

翕相是一種藝術，講究光線對比、陰影、立體，室內燈光施設、chhiâu-chhe̍k、角度、光度非常重要。

![](../too5/26/26-3-28.翕像館燈光.jpg)
![](../too5/26/26-3-29.翕像館燈光.jpg)
![](../too5/26/26-3-30.燈光.jpg)

## 4-5. 閃光燈
> **Siám-kong-teng**

這khah現代ê室內電子閃光燈。光線有足，人像chiah ē súi。

![](../too5/26/26-3-31.閃光燈.jpg)
![](../too5/26/26-3-32.閃光燈.jpg)

## 4-6. 切刀
> **Chhiat-to**

相片沖洗好勢，需要裁邊，to̍h用chit款切刀。

![](../too5/26/26-3-33.相紙切刀.jpg)

## 4-7. 三腳馬摺疊翕相機ê傑作
> **Saⁿ-kha-bé chih-thia̍p Hip-siòng-ki ê Kia̍t-chok**

Ē記得chit張相片有可能是chit台三腳馬摺疊翕相機翕--ê。Tī hit-ê時代，真正感恩老師ê安排，chiah有超過一甲子後ê懷念、見證，經過一甲子，烏白相片猶原真清無退色。

![](../too5/26/26-5-14.啟明.jpg)
![](../too5/26/26-3-15.國民學校.jpg)
![](../too5/26/26-5-5.啟明.jpg)
![](../too5/26/26-5-1.啟明.jpg)
![](../too5/26/26-5-3.啟明.jpg)
![](../too5/26/26-5-7.啟明.jpg)
![](../too5/26/26-5-2.啟明.jpg)
![](../too5/26/26-5-4.啟明.jpg)
![](../too5/26/26-5-12.啟明.jpg)
![](../too5/26/26-5-6.啟明.jpg)
![](../too5/26/26-5-8.啟明.jpg)
![](../too5/26/26-5-9.啟明.jpg)
![](../too5/26/26-5-10.啟明.jpg)
![](../too5/26/26-5-11.啟明.jpg)
![](../too5/26/26-5-13.啟明.jpg)

# 5. 現代ê翕相機
> **Hiān-tāi ê Hip-siàng-ki**

## 5-1. 專業翕相機
> **Choan-gia̍p Hip-siàng-ki**

「安索尼」kap『木製皮腔折疊相機』退休了後ê單眼翕相機，觀景窗tī頂面，方便頭lê-lê看影像調快門、kng-khoân（光圈），輕省，ē-tàng tàu三腳馬，ē-tàng外景服務到位翕相。

![](../too5/26/26-3-34.翕相機Mamiya.jpg)
![](../too5/26/26-3-35.翕相機Mamiya.jpg)


## 5-2. 個人翕相機
> **Kò-jîn Hip-siàng-ki**

古早翕相是為tio̍h身份證、證件、結婚、機關學校翕團體相，lóng是寫真館leh經營服務。Nā boeh個人ka-tī有一台翕相機，阮庄腳所在tio̍h等到1960年代chiah開始普遍化。

有錢人ka-tī hak，無翕相機to̍h kā翕相館稅相機kap買Film，斯當時翕一khûn底片Film是一筆討債ê開銷，因為經驗無夠，相機phâng bē在，快門chhi̍h bē好勢，翕pháiⁿ--去-ê bē少。

1962年師範出業tăⁿ出社會，趣味翕相，相機lóng mā kō͘稅--ê，一直到1974年，為tio̍h kā gín-á翕相，chhân-chhân開2000 kho͘買第一台相機，差不多是二月日月給。

## 5-3. 單眼翕相機
> **Tan-gán Hip-siàng-ki**

上萬單眼翕相機少人買ē起，是1970年代chhiaⁿ-iāⁿ ê翕相機，快門、光圈親手調，調整鏡頭非常講究，景觀窗tī後壁， tio̍h-ài一蕊目chiu貼倚看影像調整焦距。
![](../too5/26/26-4-1.翕相機.jpg)

## 5-4. 雙眼翕相機
> **Siang-gán Hip-siàng-ki**

雙眼翕相機是翕相鏡頭kap觀景對焦鏡頭分開，目chiu看--ê kap翕--ê有淡薄á精差，是一般趣味翕thit-thô相ê人siāng kah意，調鏡頭快速容易價siàu khah便宜，景觀窗tī後壁，tio̍h-ài一蕊目chiu貼倚看影像調整焦距。翕相機稅--人lóng是chit款相機。

![](../too5/26/26-4-2.翕相機.jpg)
![](../too5/26/26-4-3.翕相機.jpg)