---
chapter: 第3章——作田人生活記事
title: 2. 庄腳店á買賣
author: Siau Lah-jih
date: 2022-03-02
category: chheh
layout: post
toc: true
---

# 庄腳店á買賣
> **Chng-kha Tiàm-á Bé-bē**

![](../too5/06/6-4-1.庄腳店仔.jpg)

庄腳作田人生活樸實勤儉，日常買賣khah捷tī庄內，除非年節鬧熱，罕得chiūⁿ街買物，所以每一庄頭lóng有nn̄g-saⁿ-khám雜貨á店、kám-á店，賣一寡生活用品、檳榔hun酒，tio̍h時果子菜se，kap一般mi̍h-chia̍h、糖餅、sì-siù-á、gín-á物‥‥‥，庄腳人錢水無活，時常「錢銀三不便」自然有賒欠，有人有賒有還，有人是賒了走主顧，m̄-chiah本錢短ê店頭家to̍h ē tn̄g-tio̍h「無賒不成店，賒了店不成」ê無奈。

庄腳店á除了賣物，koh是交陪開講、娛樂poa̍h臭頭kiáu-á、講古放送ê好所在，有人「大舌koh興thi̍h」，有人hèng poa̍h siáⁿ-mih都boeh輸贏，有人消息靈通做「放送頭」，tī hit ê封閉無報紙新聞ê庄腳所在，話仙傳說謠言特別chē。對gín-á人來講，讀冊以外來chia做店á-thèⁿ mā是校外老師無教ê另外一種體驗學習。

看人poa̍h-kiáu，to̍h知撚骰、四色牌、si̍p-pat骰á；看人khōng甘蔗，to̍h知影án-chóaⁿ比輸贏；聽人話仙講古chhò-kàn-kiāu，自然bat真chē生活語言，mê-mê角角ê講話技巧‥‥‥，庄腳店á真正好所在，社會教育ê好所在。

# 1. 庄腳店á印象
> **Chng-kha Tiàm-á Ìn-siōng**
## 1-1. Ka-chì-á

用鹹草pīⁿ ê kōaⁿ袋，買物kōaⁿ物專用，m̄驚tâm濕。1950年代前後物資欠缺，國校學生用來kōaⁿ冊，當做冊phāiⁿ-á，不止á方便。
![](../too5/06/6-4-1-1.茭薦仔.jpg)
![](../too5/06/6-4-1-2.茭薦仔.jpg)

## 1-2. Chhiah-khat-á

五穀豆類買賣，a̍h是khat魚脯肉酥，put米put糖，lóng真利便。
![](../too5/06/6-4-2-1.米挑.jpg)

## 1-3. 算盤
> **Sǹg-pôaⁿ**

古早庄腳店á，有1隻大櫃，大櫃頂khǹg古早算盤，tn̄g-tio̍h交關khah chē物，to̍h用tiak算盤算siàu。
![](../too5/06/6-7-1.算盤.jpg)
![](../too5/06/6-7-2.算盤.jpg)
![](../too5/06/6-7-3.算盤.jpg)
![](../too5/06/6-7-4.算盤.jpg)
![](../too5/06/6-7-5.算盤.jpg)
![](../too5/06/6-7-6.算盤.jpg)
![](../too5/06/6-7-7.算盤.jpg)

## 1-4. Hun酒牌
> **Hun-chiú-pâi**

日本時代hun酒是專賣，1947年臺灣省專賣局改組臺灣菸酒公賣局，kāng款是專賣，生理人boeh賣hun酒需要『菸酒牌』，bē-tàng賣私hun私酒，cha-bó͘人生kiáⁿ做月內需要煮麻油酒，to̍h tī半暝偷激酒，到此當今庄腳iáu真chē cha-bó͘人ē-hiáu激酒。

1952 gín-á時代，隔壁庄一位cha-bó͘人叫Bé-ló--è，時常kōaⁿ 1-kha ka-chì-á四界賣私hun，1-pái hō͘警察lia̍h--tio̍h，伊隨時kā ka-chì-á phiaⁿ落大溪放水流，警察boeh kā伊ê手摺簿提來做證據，結果警察看無he手摺簿內烏白chu̍t，m̄知畫siáⁿ-mih土符，to̍h án-ne放伊soah，警察走了，Bé-ló--è一直喝「好ka-chài，好ka-chài，大人看無我寫ê字，內面幾十ê賒siàu，好ka-chài iáu tī--leh。」
![](../too5/06/6-5-1.菸酒牌.jpg)
![](../too5/06/6-5-2.菸酒牌.jpg)
![](../too5/06/6-5-3.掛牌香煙.jpg)
![](../too5/06/6-5-4.商品掛牌.jpg)

# 2. 舊台票ê記智
> **Kū Tâi-phiò ê Kì-tì**

台灣銀行tī 1949年舊台票換新台票4萬換1-kho͘，要求隔轉年1月14日兌換完畢。

想tio̍h gín-á時阿媽往生留落來1摺sai-khia錢，新chhak-chhak拾元舊台票約50張，已經pìⁿ廢紙，hō͘我拗飛龍機耍thit-thô，這是siāng-kài大本（大本錢）ê thit-thô物。

國校3年，大兄chhōa我去冊局買1-kâi鉛phiáⁿ鉛筆khok-á，價siàu 6萬，看大兄提hō͘頭家1-kho͘ 5角銀，原來是4萬換1-kho͘。落尾chit ê súi-tang-tang寶ni-ni ê鉛筆khok-á，soah hō͘ 1-ê kau-chhiâng大漢ê cha-bó͘老師提去khian同學ê頭殼，soah pit--去bē用--得，m̄敢哭m̄敢流目屎，老師mā無hōe pháiⁿ勢，當然mā無賠--我，想--tio̍h to̍h鬱卒。

![](../too5/06/6-8-1.舊台票.jpg)
![](../too5/06/6-8-2.舊台票.jpg) 
![](../too5/06/6-8-3.舊台票五分.jpg)
![](../too5/06/6-8-4.舊台票5角.jpg)
![](../too5/06/6-8-5.舊台票.jpg)
![](../too5/06/6-8-6.舊台票壹百圓.jpg)


# 3. 註解
> **Chù-kái**

|**詞**|**解說**|
|nn̄g-saⁿ-khám雜貨á店|『兩三間雜貨店』。|
|kám-á店|『雜貨店』。|
|mi̍h-chia̍h|物食，『食物、零食』。|
|sì-siù-á|『零食，零嘴』。|
|錢水無活|『較少現金可用』。|
|有賒有還|Ū sia ū hêng/hâiⁿ，『有欠有還』。|
|臭頭kiáu-á|『賭金不多的小賭』。|
|放送|Hòng-sàng，『廣播』。|
|大舌koh興thi̍h|Tōa-chi̍h koh hèng-thi̍h，『大舌頭又好講話』。|
|hèng-poa̍h|『喜歡賭博』。|
|店á-thèⁿ|『喜歡在商店閒坐，好似怕人家商店倒了』。|
|撚骰|Lián-tâu，『擲骰子。一種賭博的方式，以骰子的點數多寡來決定輸贏』。|
|四色牌|Sù-sek-pâi，『一種賭博用的紙牌，尺寸只有食指大小，分為四種顏色，每色皆有如同象棋「將、士、象」等的字樣，是流行於福建及臺灣的民間娛樂』。|
|骰á|Tâu-á，『骰子。一種遊戲或賭博用的小方塊。六面分別刻上一、二、三、四、五、六點，一、四漆紅色，其餘為黑色』。|
|si̍p-pat骰á|十八骰á『個人推論：以三個骰子投擲比點數的賭博，最多為18點。後來改為四粒骰子』。|
|khōng甘蔗|『把甘蔗剁成兩截，數人出籤比誤差長度為勝負的一種消遣賭博』。|
|鹹草|Kiâm-chháu，『藺草』。|
|chhò-kàn-kiāu|『詈罵。以粗俗的話語惡言怒罵』。|
|mê-mê角角|Mê-mê-kak-kak，『芒角、稜角。物品的銳角或轉角部分。引申為事情的原則、範圍、輕重關鍵』。|
|ka-chì-á|Ka-chù-á，『一種用藺草（鹹水草）​編成的提袋，今也用來泛指小提包』。|
|冊phāiⁿ-á|Chheh-phāiⁿ-á，『書包』。|
|不止á方便|Put-chí-á hong-piān，『非常好用』。|
|激酒|Kek-chiú，『用蒸餾法釀酒』，『釀酒。將穀類、水果等利用發酵作用而做成酒的過程』。|
|手摺簿|Chhiú-chih-phō͘，『筆記簿』。|
|烏白chu̍t|『隨便寫／畫一下』。|
|土符|Thó͘-hû，『道家用來驅除鬼神的符文和咒語』。|
|大人|Tāi-jîn，『日治時代老百姓對警察的稱呼。源自日語』。|
|kau-chhiâng大漢|『身材高大』。|
|khian|『投擲、扔』。|
|pit--去|『東西產生裂痕』。|
