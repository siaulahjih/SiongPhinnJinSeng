---
chapter: 第6章——作田人在地記事
title: 6. 溪州成功旅社
author: Siau Lah-jih
date: 2022-06-06
category: chheh
layout: post
toc: true
---

# 溪州成功旅社
> **Khe-chiu Sêng-kong Lí-siā**

![](../too5/23/23-1-1.店面.jpg)

感謝成功旅社頭家陳義順先生說明，提供報紙採訪報導hō͘我參考，而且允准我翕相，允准我tī[〈老人gín-á性閒閒bóng話仙〉](http://chhantionglang.blogspot.com/)、[《作田人博物館》](https://siaulahjih.github.io/ChohChhanLang/)紹介。

# 1. 歷史
> **Le̍k-sú**

『承載近百年過往回憶』塵封30年。

「成功旅社」是一間古早日本式二樓柴造建築，khiā家tī彰化縣溪州鄉溪州市場邊，到taⁿ猶原保留原汁原味原來模樣，ē-tàng看出chiâⁿ百年前台灣旅社施設造作ê原味。

成功旅社原本是「光田醫院」創辦人王銅鐘先生tī 1920年所起ê「養真醫院」，後--來賣hō͘「林齒科」，chiah-koh賣人經營「大林旅社」，1956年賣hō͘陳義順先生ê老爸陳萬成先生經營，因為旅社頭家名叫陳萬成，to̍h改名「成功旅社」。

俗語講「第一戇，插甘蔗hō͘會社磅」，甘蔗是kheh糖ê白甘蔗，甘蔗會社to̍h是糖廠。日本時代台糖總公司設tī溪州，to̍h是溪州糖廠，因為溪州糖廠ê規模大，帶動在地鬧熱繁榮，pn̄g伊食穿趁食ê食頭路人、生理人，娛樂界、服務業非常ka-ia̍h。聽講斯當時to̍h有2間戲園，3間旅社，kúi-nā間酒家。南北二路真chē走江湖、賣藥、相命、走街生理、搬戲--ê，各種生理販á，有ê坐大線到Chhân-tiong-ng（田中）盤五分á車來，有ê ùi縱貫公路來，來chia暫歇幾日做生理，3間旅社to̍h是暗時暫ku（居）ê場所。M̄-chiah古早kā chit款旅社號做「販á間」。

陳義順先生講，一樓大廳掛孫文遺像，這是斯當時公共場所ê規矩。二樓有5-6間客房，用柴枋隔間，1960年代做工á人一工工錢15 kho͘，人客boeh tòa二人房房間，一暗tio̍h-ài開100 kho͘銀。

## 1-1. 成功旅社ê秀面
> **Sêng-kong-lí-siā ê Siù-bīn**

3-4間店面連做伙，二樓起ê「成功旅社」，樓腳有涼亭á『走廊』，niû-thiāu（樑柱）是紅毛土柱，chhun--ê木材起造。二樓秀面柴造門窗kap磚棚á（『陽台』）。

![](../too5/23/23-1-2.成功旅社.jpg)

## 1-2. 店號
> **Tiàm-hō**

古早店號直接掛tī店口門斗頂，入門門斗頂柴匾刻「成功旅社」，是1956年民國丙申年立。旅社店門正pêng有安電鈴chhi̍h-liú。
![](../too5/23/23-1-3.牌匾.jpg)
![](../too5/23/23-1-4.牌匾.jpg)

## 1-3. 溪州成功旅社轉型農用書店開幕記念
> **Khe-chiu Sêng-kong-lí-siā Choán-hêng Lông-iōng Chu-tiàm Khai-bō͘ Kì-liām**

![](../too5/23/23-1-5.農用書店.jpg)

## 1-4. 頭家陳義順先生
> **Thâu-ke Tân Gī-sūn Sin-seⁿ**

![](../too5/23/23-1-6.陳義順.jpg)
![](../too5/23/23-1-7.陳義順.jpg)

# 2. 一樓客廳ê佈置、設施
> **It-lâu Kheh-thiaⁿ ê Pò͘-tì, Siat-si**

## 2-1. 吊鐘
> **Tiàu-cheng**

入門客廳是公共場所，所以掛tī壁頂ê時鐘khah大kâi，而且標示「標準」時鐘，ē-sái-tit hō͘旅客對時間參考，當然旅社頭家需要時常kap電信局對時chhiâu ho͘正確，hit當時時鐘手錶誤差khah chē，一日緊--2分a̍h是慢--3分是四常--ê。

吊鐘除了ē-tàng看時間，mā是一種chng-thāⁿ。
![](../too5/23/23-2-1.掛鐘.jpg)

## 2-2. 電鈴
> **Tiān-lêng**

電器設備無夠幼路，電線m̄-nā看現現，而且hoe-kô-kô，nā tn̄g-tio̍h ah-suh（ショート『短路』），需要師傅來chhiâu kui晡。電鈴響--起-來kap he鐵馬liang-á kāng款聲音，不過是連sòa--ê khah大聲。

![](../too5/23/23-2-11.電鈴.jpg)

## 2-3. 壁堵頂ê相框牌匾
> **Piah-tó͘-téng ê Siàng-kheng Pâi-pián**

「關公讀春秋」，關公tī生理人ê信仰是恩主公，民間信仰非常崇拜伊ê義氣神勇。

![](../too5/23/23-2-2.桃園三結義.jpg)

## 2-4. 祝賀匾
> **Chiok-hō-pián**

二支煙筒ê火船「成功號」，應該是朋友送ê祝賀匾。
二支煙筒、成功號、大船載入、光明燈塔，意象真明，祝賀溪州ê成功旅社，前程光明一定趁大錢。
![](../too5/23/23-2-4.畫框.jpg)

## 【Lah-jih Gia̍t-khiat-á俗語】
> **Lah-jih Gia̍t-khiat-á Sio̍k-gí**

溪州鄉gia̍t-khiat-á俗語（歇後語）。

**溪州煙筒——烏白講（管）。**

古早溪州糖廠有2支煙筒，1支鐵管漆烏色，1支是白色紅毛土管，簡單講做o͘-pe̍h-kóng（烏白管），是溪州ê地標。烏白管、烏白講（話）kāng音雙關語。
![](../too5/23/23-3-1.溪州會社.jpg)

## 2-5. 祝賀玻璃鏡
> **Chiok-hō Po-lê-kiàⁿ**

朋友祝賀大鏡（玻璃化妝鏡）。

![](../too5/23/23-2-7.鏡鏡框.jpg)

## 2-6. 舊相片——養真醫院
> **Kū Siàng-phìⁿ——Iáng-chin I-īⁿ**

溪州siāng早ê醫館，養真醫院：出自《彰化縣溪州鄉客家地圖》。真有記念性ê相片。

![](../too5/23/23-2-5.壁堵貼圖.jpg)

## 2-7. 舊相片——西螺大橋
> **Kū Siàng-phìⁿ——Sai-lê-tōa-kiô**

西螺大橋舊相片，橋頂有五分á車鐵枝路，koh有汽油客車。西螺大橋是ùi溪州通過濁水溪到西螺ê鐵橋，1952年完工，是斯當時全台灣siāng長ê鐵橋，mā是遠東第一大橋。

![](../too5/23/23-2-8.西螺大橋.jpg)
![](../too5/23/23-2-9.西螺大橋.jpg)

## 2-8. 廣告單
> **Kóng-kò-toaⁿ**

「台北大稻埕街東南美茶棧」廣告。
![](../too5/23/23-2-3.茶棧廣告.jpg)

「X海製糖株式會社」廣告。
Tu-sek hōe-siā（株式會社），hōe-siā（會社），對公司ê稱呼。源自日語。
![](../too5/23/23-2-6.壁堵貼圖.jpg)

便藥包á ê廣告單。

發賣元，臺灣賣藥株式會社；家庭常備，正平安藥；臺灣總督府認可，內外諸大醫方劑。
![](../too5/23/23-2-10.廣告單.jpg)


## 2-9. 客廳ê「彰化縣旅館商業同業公會」公訂計價表kap旅客須知
> **Kheh-thiaⁿ ê “Chiang-hòa-koān Lí-koán Siang-gia̍p Tông-gia̍p Kong-hōe” Kong-tēng Kè-kè-pió kap Lí-kheh Su-ti**

![](../too5/23/23-2-34.訂價表.jpg)
「彰化縣旅館商業同業公會」公訂計價表kap旅客須知：

本房訂價表/2室第1號房：一人住租金ONE PERSON新台幣50元，二人住租金TWO PERSON新台幣75元，三人住租金THREE PERSON新台幣100元，四人住租金FOUR  PERSON新台幣125元。使用電扇每台新台幣    元。

#茶水費按房租加二成。

房租計算方法：

1、房租計算以人數為單位。

2、一床房間一人住宿時以一人收費，二人住宿時加收一人之五成計算。

3、二床房間一人住宿時加收一人之三成，二人住宿時收二人費，三人住宿時除二人照收二人費外餘一人收一人之五成計算。

4、日式房間八疊以上房間比照一室二床之房間收費。

5、休息費：

①自上午六時至正午由正午起至下午六時照房租之半額。

②自下午六時以後照房租之全額。

6、小孩房租：

①六歲以下免費。

②七歲至十二歲照房租之半額十三歲以上全額。

③小孩二人以上時以二人為單位照兒童一人價格計算。

旅客須知：

一、旅客應先向賬房提示國民身份證或差假證報告登許交清房租許承租。

二、旅客貴重物品或金錢應點交賬房出據保管否則如有遺失等情本旅社不負其責。

三、應受軍憲警檢查。

四、要注重公共安寧。

五、要注重公共衛生。

六、不得暗藏違禁物品。

七、旅客在旅社內破害物件應照時價賠償。

彰化縣旅館商業同業公會

中華民國    年    月    日

# 3. 內部間格、物品
> **Lāi-pō͘ Keng-keh, Bu̍t-phín**

## 3-1. 樓梯
> **Lâu-thui**

柴造樓梯，樓梯手粗勇真súi。Oat一oat到二樓。
因為樓梯、樓枋（二樓地板）lóng是木造，所以人客出出入入行路tio̍h輕步khoaⁿ-khoaⁿ-á行，nā無，ē吵人安眠，不過日--時iáu是hō͘人感覺chiâⁿ鬧熱。

![](../too5/23/23-2-31.樓梯.jpg)
![](../too5/23/23-2-32.樓梯.jpg)

## 3-2. 二樓ê環境
> **Jī-lâu ê Khoân-kéng**

木造樓á厝，地板pho͘枋á，隔間當然mā是柴枋隔間，通巷chiâⁿ e̍h（狹），隔音效果chin bái，行路tio̍h輕步，講話tio̍h細聲，chiah bē吵tio̍h別人安靜。
 
## 3-3. 無私密性ê空間
> **Bô Su-bi̍t-sèng ê Khong-kan**

通巷、房間門、壁tó͘、隔間、空氣窗，ē-tàng看出斯當時旅社隔間造作，無thang顧慮tio̍h人客ê私人空間、私密性。

![](../too5/23/23-2-26.隔間.jpg)

通巷chiâⁿ-e̍h。
![](../too5/23/23-2-24.隔間巷路.jpg)

壁堵圓形花窗chiâⁿ súi。
![](../too5/23/23-2-23.房間花窗.jpg)

## 3-4. 敬告牌á
> **Kèng-kò Pâi-á**

Tī過間門掛一塊柴枋á，面頂寫字提醒旅客：『凡投宿本旅社旅客如有貴重物品，請點交本旅社，否則如有遺失本旅社概不負責——成功旅社』

![](../too5/23/23-2-19.提醒牌仔.jpg)

## 3-5. 天篷
> **Thian-pông**

二樓天篷『天花板』壁tó͘是木材tèng--ê，看--起來真kng-seⁿ（光生）。

![](../too5/23/23-2-28.二樓天篷.jpg)

## 3-6. 樓腳ê天篷
> **Lâu-kha ê Thian-pông**

樓腳天篷to̍h是二樓ê樓枋，木材製造，已經真súi，無koh chng-thāⁿ釘天篷。

![](../too5/23/23-2-29.一樓厝頂.jpg)

## 3-7. 二樓地板
> **Jī-lâu Tē-pán**

二樓地板是柴釘--ê，to̍h是木材樓枋，m̄是松蘿柴hi-nó͘-khih（ひのき，檜木）。

![](../too5/23/23-2-30.木材樓枋.jpg)

# 4. 公共施設
> **Kong-kiōng Si-siat**

## 4-1. 咖啡座
> **Ka-pi-chō**

防偷看，情人雅座，50年前ê成功旅社to̍h有chit款ê服務，tī iap-thiap ê角á間，簡單向內khǹg一隻koân-í-theⁿ（高椅撐）ê二人座膨椅，也thang坐也thang隔離，內面一隻膨椅桌á，旅社頭家提供in ka-tī泡ê咖啡hō͘人客，兼趁外路á，「一兼二顧，摸蜊á兼洗褲。」

斯當時lim咖啡算是kài高尚ê交陪，生理人講生理，食頭路人phò-tāu消遣，少年人談戀愛poa̍h感情，a̍h是siáu豬哥phāⁿ cha-bó͘，chit款貴som-som ê消費lóng開ē落--去。

![](../too5/23/23-2-39.啉咖啡講話.jpg)
![](../too5/23/23-2-40.雙人膨椅.jpg)

## 【Lah-jih講古】——咖啡文化
> **【Lah-jih Kóng-kó͘】——Ka-pi Bûn-hòa**

想bē到近20幾年來，咖啡文化ē時行kah chit款，lim咖啡ê人比lim茶--ê khah chē。Ē記得5-60年前，罕罕--à bat提tio̍h美軍leh泡ê咖啡包，一塊長方體ná番á火lok，烏lu-lu ê咖啡，thèng-hó泡1杯，大多數ê人lóng講苦苦真pháiⁿ lim，siáⁿ知chit-mái一四界lóng有咖啡thang買，1杯30 kho͘ 50 kho͘甚至百幾kho͘都有人買，這是時代進步ê現象。

## 4-2. 擦皮鞋
> **Chhat Phôe-ê**

出入內外ê旅客有真chē穿皮鞋ê食頭路人、紳士、好額人，皮鞋擦金金，加真有精神，加真有體面。擦皮鞋ē-sái-tit ka-tī擦，不過鞋油、鞋擦á tio̍h ka-tī準備，無，tio̍h hō͘人服務，擦皮鞋--ê（鞋童）ē來chia做生理。

![](../too5/23/23-2-27.拭皮鞋貼仔.jpg)

## 4-3. 茶水間
> **Tê-chúi Keng**

Siāng內角間收藏室，khǹg茶水，旅客boeh-ti̍h ka-tī取用。Mā ē-sái拜托neh-chiàng（ねえちゃん，女中）服務，bat禮ê人客ē hō͘伊chit-puh（チップ，小費）。

![](../too5/23/23-2-41.茶水桶.jpg)

## 4-4. 尿斗
> **Jiō-táu**

便所起tī樓腳，tī二樓通巷尾，設備一ê jiō-táu（尿斗），方便cha-po͘人客，tòa旅社人客iáu是男性khah chē。
![](../too5/23/23-2-25.尿斗.jpg)


## 4-5. 瓷á插座、插頭
> **Hûi-á Chhah-chō, Chhah-thâu**

瓷á插座插頭，圓形開關，直接釘tī壁路柴柱頂。
![](../too5/23/23-2-12.電開關.jpg)

電線thàng過間。
![](../too5/23/23-2-14.插座.jpg)

樓梯腳mā是電線牽來牽去。
![](../too5/23/23-2-15.電線插座.jpg)

# 5. 人客房ê款式
> **Lâng-kheh-pâng ê Khoán-sit**

販á間ê人客房有一頂眠床--ê、二頂眠床--ê kap總舖間，眠床有chhu草蓆kap膨床，總舖間是chhu tha-thá-mih（たたみ，『疊蓆』）。間隔無kāng，收費無kāng，人數無kāng，錢銀mā無kāng。

## 5-1. 二床四人房
> **Nn̄g-chhn̂g Sì-lâng-pâng**

一間房間khǹg二頂眠床，ē-tàng睏4-ê大人，適合做夥出張（『出差』）食頭路人過暝，a̍h是ang-bó͘ chhōa kiáⁿ做夥過暗。

柴造雙人biat-to͘h（ベット；膨床）二頂，1人睏1頂，有khah傷本，為tio̍h省錢，kap外人saⁿ-kap租房mā是無要緊，俗語講「在家靠爸母，出外靠朋友。」出外人互相相照顧（hō͘-siang sio-chiàu-kò͘），koh ē-tàng交朋友。
![](../too5/23/23-2-42.雙床房.jpg)

## 5-2. 普通一床二人房
> **Phó͘-thong Chi̍t-chhn̂g Nn̄g-lâng-pâng**

Chit間一床二人房ê設備真簡單，雙人柴眠床，chhu草蓆，簡單柴桌á，有人tòa房chiah ē chhoân棉chioh被來。
![](../too5/23/23-2-43.一床房.jpg)

## 5-3. 高級一床二人房
> **Ko-kip Chi̍t-chhn̂g Nn̄g-lâng-pâng**

Chit間一床二人房ê設備to̍h無kāng款，柴造雙人biat-to͘h（ベット；膨床），有chhu被，有枕頭，眠床邊有桌有椅，有電話有滾水罐、玻璃甌、薰屎khok-á，算是這間旅社siāng高級ê房間。

一床二人房是一間客房khǹg一頂眠床，一頂眠床ē-sái-tit 1人睏，mā ē-sái-tit 2人做夥睏，計價表有說明，1人睏kap 2人睏收費無kāng款。
![](../too5/23/23-2-44.雙人眠床.jpg)

### 高級房間配備
> **Ko-kip Pâng-keng Phòe-pī**

電話機是póe號電話機，koh ē-tàng旅社內對話。滾水罐提供滾水，無提供茶米。

> **註：早期電話由接線生按番號接線。**

![](../too5/23/23-2-45.客房配備.jpg)

## 5-4. 總間
> **Chóng-keng**

總間（統舖）雖bóng鋪tha-thá-mih（たたみ，『疊蓆』），m̄-koh m̄是日本式ê和室房，內面chhu tha-thá-mih，無其他設備，kan-nā提供睏ê場所niā-niā，有人boeh-tòa，neh-chiàng（ねえちゃん，女中，『飯店或旅館的女服務員』）chiah ē  mo͘h棉chioh被來，人客洗tn̄g ê面布、齒抿á、齒粉ka-tī chah，lim水ka-tī去客廳a̍h是茶水間thîn，大小便tī樓腳a̍h是後壁便所，便所紙ka-tī chah。

像chit款3塊tha-thá-mih ê總間，ē-tàng kheh kúi-nā ê人客。1957年bat tòa--過，he是頭一擺大兄chhōa我kap姊夫、輝虎去阿里山楠á仙溪thit-thô，tī嘉義車頭前巷á內hit間販á間過暝，四人kheh一間，棉被2領，枕頭2粒，我kap輝虎gín-á人免睏枕頭，行李khǹg tiàm後角，暗頓去外面食，boeh睏進前去浴間á腳手面拭拭--leh，gín-á人無洗嘴，kō͘水lo̍k-lo̍k--leh，倒落tha-thá-mih頂to̍h睏ka-chōe--ā。
![](../too5/23/23-2-46.總舖間.jpg)

Chit種tha-thá-mih總舖，nā有排桌á koh chhoân滾水罐、薰屎khok-á，ang-bó͘來tòa，好朋友做伙過暝，mā是kài高級sù-sī，當然加--出-來ê服務tio̍h加錢，而且tio̍h hō͘ neh-chiàng（ねえちゃん，女中）chit-puh（チップ，小費）料。
![](../too5/23/23-2-47.總舖矮桌.jpg)

## 5-5. 祕密空間
> **Pì-bi̍t Khong-kan**

女中ê房間，2塊tha-thá-mih大ê房間，眠床枋下腳有夾層祕密空間，ē-tàng siám-pī警察大人ê臨檢。

![](../too5/23/23-2-48.祕密空間.jpg)

## 【Lah-jih講古】——女中
> **【Lah-jih Kóng-kó͘】——Lí-tiong**

古早販á間ê cha-bó͘服務生號做「女中」，面稱慣勢尊稱伊neh-chiàng（ねえちゃん），neh-chiàng工作其實to̍h是下女khang-khòe，整理房間，àn-nāi（あんない，引導、招待）旅客⋯，除了薪水以外，koh ē-tàng趁外路á，nā有人客吩咐ê額外服務，親像買薰買食物⋯，to̍h有chit-puh thang提。

Hit當陣來tòa販á間ê人客，三教九流、五花十色ê人物lóng有，吩咐額外服務，neh-chiàng自然有伊包君滿意ê才調。

# 6. 一寡趣味ê舊Mih-á
> **Chi̍t-kóa Chhu-bī ê Kū-mih-á**

## 6-1. 房間ê鎖匙
> **Pâng-keng ê Só-sî**

柴枋á做--ê ê 鎖匙khian-á，chhng 1條索á，結1支鎖匙，一pêng寫成功旅社，一pêng寫房間番號。Che是tòa房旅客ê鎖匙。

![](../too5/23/23-2-49.人客鎖匙.jpg)

Kui大kōaⁿ ê鎖匙，是旅社所有客房ê鎖匙，旅社保管備用，a̍h是neh-chiàng整理房間，臨檢時陣需要時使用。

![](../too5/23/23-2-50.鎖匙.jpg)

鎖頭kap門kau-á。

![](../too5/23/23-2-33.門圈鎖匙.jpg)

## 6-2. 房間ê電火
> **Pâng-keng ê Tiān-hóe**

電火，有電火罩，點40燭／60燭／100燭ê t電火kui-á／電火球á。

![](../too5/23/23-2-13.電火.jpg)

## 6-3. MADE IN JAPAN ê保險櫃
> **MADE IN JAPAN ê Pó-hiám-kūi**

這ê保險櫃是鐵枋--ê，不止á重，用對號鎖，對號m̄是1 2 3 4 mā m̄是一二三四，是日本字母アイウエオ。

![](../too5/23/23-2-35.保險櫃.jpg)
![](../too5/23/23-2-36.保險櫃牌.jpg)
![](../too5/23/23-2-37.保險櫃對號鎖.jpg)
![](../too5/23/23-2-38.保險櫃對號鎖.jpg)

## 6-4. 電扇風
> **Tiān-sìⁿ-hong**

Khiā型電扇風（『立扇』），人客需要chiah ē服務，需要加錢。
![](../too5/23/23-2-16.電扇風.jpg)

桌頂型電扇風。外殼、風葉á lóng是鐵phiáⁿ。
![](../too5/23/23-2-17.電扇風.jpg)
![](../too5/23/23-2-18.電扇風.jpg)

## 6-5. 頭家出入ê鐵馬
> **Thâu-ke Chhut-ji̍p ê Thih-bé**

Chit台鐵馬是頭家in-tau出入內外ê交通工具，牛皮peⁿ ê椅坐á。
![](../too5/23/23-2-20.鐵馬椅坐仔.jpg)

馬角á，鈴喨á，手擋。
![](../too5/23/23-2-21.鐵馬角仔.jpg)

## 6-6. 帆布袋á
> **Phâng-pò͘-tē-á**

農藥行相送品兼廣告。

![](../too5/23/23-2-22.家私袋仔.jpg)

# 7. 溪州風景
> **Khe-chiu Hong-kéng**

感謝劉明財先生提供寶貴ê溪洲舊相片，hō͘咱ē-tàng來了解tio̍h hit時溪州ê繁華kap美麗。

![](../too5/23/23-3-3.溪州街.jpg)
![](../too5/23/23-3-2.溪州驛.jpg)
![](../too5/23/23-3-1.溪州會社.jpg)
![](../too5/23/23-3-6.溪州農場.jpg)
![](../too5/23/23-3-4.溪州製糖所.jpg)
![](../too5/23/23-3-5.溪州小學.jpg)
![](../too5/23/23-3-7.溪州衛生所.jpg)

# 8. 註解
> **Chù-kái**

|**詞**|**解說**|
|kheh糖|『搾糖』。|
|ka-ia̍h|『指生意興隆的樣子』。|
|販á|『販子、小販。做小買賣的人』。|
|tōa-sòaⁿ|大線，to̍h是縱貫線鐵路，軌距1067毫米，因為標準軌是1435毫米，所以大線是七分á車。五分á車軌距是762毫米。|
|盤|pôaⁿ車，『轉車。指交通來往的途中換搭別的車』。|
|五分á車|『五分車、小火車。早期用作載運甘蔗到糖廠的小火車，也可以當作短程客運使用』。|
|暫居|Chiām-ku，『暫時居住』。|
|秀面|Siù-bīn，『建築物外牆』。|
|涼亭á|『走廊』。|
|磚棚á|『陽台』。|
|chhi̍h-liú|『按鈕』。|
|chhiâu|『挪移調整』。|
|pho͘枋á|『舖木板』。|
|kng-seⁿ|光生，『乾淨明亮』。|
|樓梯手|『扶手』。|
|番á火lok|『火柴盒』。|
|烏lu-lu|『黑壓壓』。|
|thèng-hó|『可以』。|
|iap-thiap ê角á間|『隱密的角落房間』。|
|àn-nāi|あんない。引導、招待。|
|póe號|『撥號』。|
|mo͘h棉chioh被|『抱棉被』。|
|kō͘水lo̍k-lo̍k--leh|『用水嗽口』。|
