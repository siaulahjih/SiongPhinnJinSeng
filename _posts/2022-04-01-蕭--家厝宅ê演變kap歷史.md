---
chapter: 第4章——作田人Khiā家記事
title: 1. 蕭--家厝宅ê演變kap歷史
author: Siau Lah-jih
date: 2022-04-01
category: chheh
show_chapter: 4
layout: post
toc: true
---

蕭--家厝宅ê演變kap歷史
> **Siau--ka Chhù-the̍h ê Ián-piàn kap Le̍k-sú**

![](../too5/15/15-1-0.jpg)
蕭--家厝宅pún-chiâⁿ是正身護龍竹圍厝宅，後--來刺竹模燈籃仔花籬笆chhò了了，人丁增加，樓á厝mā起--khí-lâi。

# 1. 早期厝宅ê故事
> **Chá-kî Chhù-the̍h ê Kò͘-sū**

庄腳所在厝宅無規則，有竹圍厝宅型式，有正身護龍起，有孤竹圍，有孤口灶，大部份lóng是經過幾代人作夥tòa，lóng是祖先留--落-來共業地，無夠tòa ê人to̍h起（厝），兄弟叔孫參詳好勢to̍h好，有ê是先佔先贏，古意--ê佔無份，只好搬徙外地。

厝宅厝地，有厝to̍h有埕，厝地nā闊，koh有菜園果子宅，刺竹圍是古早厝宅ê牆圍，刺竹管koh是起厝ê材料，有刺竹圍四kho͘輪轉tau tiâu--leh，to̍h是咱tau，咱tau to̍h是一家伙á，一家伙á ná tio̍h計較，阿祖hit代無計較，阿公hit代mā bē稽考，等到阿爸koh傳孫，為tio̍h厝地無夠用，無稽考無計較chiah是ku怪，兄弟分財產to̍h ē póe會，共業厝地自然帶來冤家勞債。

古早起厝ê材料，khah chē是刺竹、稻草、蔗ha̍h-á、hm̂-á-chháu（茅á草）、菅蓁骨，木材、紅磚、thô͘-kat（土墼）、石頭、紅毛土，鉛phiáⁿ、本島瓦、安全瓦、石棉瓦。起ê厝khah chē是草厝、竹管厝、土墼厝，khōng水裙、gih磚á厝、khàm瓦厝比較khah少，nā是大瓦厝koh圍牆圍á，he是大好額人chiah有。

正身護龍起厝間，一般中央hit間是公媽廳a̍h是人客間，有前門無後門，雙頭尾間是灶腳，有前門有後門。總講一句，一落厝ê中間是公媽廳a̍h是人客間，灶腳tī頭尾間，有後尾門。

# 2. 蕭--家祖家200冬厝地歷史
> **Siau--ka Chó͘-ke 200 Tang Chhù-tē Le̍k-sú**

**蕭--家阿太志榮公 崁頂庄祖家200冬厝地歷史**

根據作者蕭平治祖先〈1819年蕭輝騰公竹圍厝地䦰書〉記載如下：

仝立䦰書字人輝騰公傳下五大房兄弟志宗志文志榮長房姪振傳三房姪毓秀等有承祖父公遺竹圍厝地三處一處址在崁頂庄前一處址在下庄與井叔厝地毗連一處址在下庄與天球姪毗連其三處竹圍厝地四至界址俱載上手契內明白茲因前日祖父所置物業俱各憑䦰為定配為五股均分惟有公額竹圍厝地三處未經分掌竊恐異日瓜瓞浩繁難效九世同居之美習成兄弟鬩牆之譏爰是議請房親人等再將公額竹圍厝地三處拆將五股分掌以為私業高低好？（歹）配踏公平長短廣狹相棄無幾雖分䦰之後各掌己業務須愛敬同心庶幾親者不失其為親而將來子孫眾多猶不失和樂之情焉今欲有憑仝立䦰書五紙一樣各執一紙永遠為炤。

志文䦰書份下：左邊護厝五間其界限東至志宗竹西至池外水溝為界南至甲乙田邊北至志宗厝地石丁為界批炤。

    知見房叔輝中      □簽字
    知見族姪孫神錫    □簽字
    代筆功兄汝安	 □簽字

嘉慶弍拾肆年閏四月   日立䦰書字輝騰公傳下五大房兄弟：

    姪振傳            □劃押
    姪毓秀            □劃押
    志文              □簽字
    志宗              □劃押
    志榮              □簽字

批明志宗䦰書份下：

正厝三間后亭一座其界限南至志文厝地石丁北至志榮厝地石丁為界東帶橫竹一埒南至甲乙田邊北至輦兄宅西至池外水溝為界批炤。

批明志文䦰書份下：左邊護厝五間其界限東至志宗竹西至池外水溝為界南至甲乙田邊北至志宗厝地石丁為界批炤。

批明志榮䦰書份下：右邊護厝五間其界限東至志宗竹西至池外水溝為界南至志宗厝地石丁北帶竹欉一埒至輦兄宅為界又帶志文南方池角竹欉批炤。

批明長房姪振傳䦰分下：竹圍厝地一所址在下庄東至埔溝西至消水溝南至井叔厝地北至庇兄厝地批炤。

批明三房姪毓秀䦰分下：竹圍厝地一所址在下庄東至公地西至消水溝南至庇兄竹圍北至天球姪厝地批炤。

批明其上手厝地契付與志榮收執日后不得藉契生端再炤。

## 2-1. 竹圍厝宅
> **Tek-ûi Chhù-the̍h**

根據Google空翕圖kap作者1950年代記智畫圖，是崁頂庄蕭志榮派下kiáⁿ孫ê正身護龍竹圍厝宅。
![](../too5/15/15-2-1崁頂厝宅照片.jpg)

阮tau厝宅坐西向東，正身護龍起，1970年代進前，有前埕有後埕，有園á有鼓井，北西南三pêng是一模一模刺竹模圍tiâu--leh，典型ê竹圍厝宅，厝宅後壁溝有一欉giōng-boeh ta死ê刺桐樹，開紅色ê花bat看過1-pái，東pêng大門koh有柴造門樓á，庄--裏人講阮內底是瓦厝底，m̄-koh記智內lóng是竹管厝khàm蔗ha̍h-á、稻草，kan-nā叔伯阿伯in tau有三間khàm本島瓦。

時代變遷真緊，ē記得7-8歲gín-á時代，咱tau門口是燈籠花欉做籬笆，大門是柴造門樓á，三進三落，ùi路邊水溝橋頂peh三gám上平台，chiah koh落三gám入來門口埕；厝間無夠40間，人口無夠60人，經過1甲子後ê今á日已經是人丁旺盛，頂埕、下埕、正身、護龍後，lóng是厝間koh tha̍h樓á，起kah cha̍t-thóng-thóng，厝宅刺竹圍hām燈籃á花籬笆chhò了了，kap原本竹圍厝宅差真chē。出外人tiāⁿ-tiāⁿ想起故鄉，老歲á人khah捷是想起細漢gín-á時，趁頭殼iáu清醒iáu有氣力，趕緊kā細漢記智寫--落-來，一--來解心悶，回想人生，二--來mā thang做蕭--家歷史，hō͘後代kiáⁿ孫siàu念追思。

根據大旺公遺留〈1899年蕭朝宰公復興大租均分䦰書〉記載，肇基祖朝宰公傳下有五大房，建置「復興館大租」，1冬收租粟大約有110石，算是好額人，傳到第六代日本人來時，大旺公chiah hoa̍t-lo̍h將此大租均分拈䦰為定照䦰掌管。一世代nā以25年計算（25x5=125），建置「復興館大租」到大旺公時代已經有125年久，1899-125=1754，ē-tàng斷定朝宰公出世tī 1754年進前（2013-1754=259），肇基祖朝宰公年紀到2013年大約將近有300歲。

根據志榮公遺留〈1819年蕭輝騰公竹圍厝地䦰書〉記載，輝騰公傳下有五大房，竹圍厝宅有三處，可惜現此時kan-nā有志榮公傳下kiáⁿ孫kap崁頂庄竹圍厝宅。2013-1819=194，ē-tàng證明崁頂庄竹圍厝宅至少超過200冬。

根據Lah-jih編寫《蕭姓 廷光公派下家譜》世代推算，蕭--家開基祖 朝宰公出世到2013年將近有300冬；第四代祖 志榮公出世到2013年mā已經超過200冬。聽講蕭--姓 奮公派下第四世團圍公ê祖厝本來起tī小紅毛社，咱祖朝宰公有可能本chiâⁿ是tòa-tī小紅毛社hit pêng，a̍h-sī現此時下庄（龍潭里）。朝宰公傳五大房，kan-nā大房廷光公kiáⁿ孫tòa-tī崁頂，是siáⁿ-mih時陣搬徙來崁頂，建置chit-má ê「坐西向東」字向ê竹圍厝宅，已經無法追查。Nā根據志榮公ê墓園（大墓）是tī崁頂庄南pêng第三公墓邊來思考，崁頂祖家應該有200年以上ê歷史。咱祖廷光公、輝騰公、志榮公ê厝宅規模是崁頂庄siāng-kài闊siāng-kài大pān siāng-kài有「tau」ê感覺，正身護龍，前有頂、下埕，後有鼓井，四kho͘圍有刺竹模kap燈籃á花籬笆，siāng-kài特別--ê是大門有門樓á，三進三落，非常氣派。厝宅是坐西向東起，東pêng大門外是崁頂巷（崁頂路），西pêng thàng-kàu水溝隔界，北pêng是頭前庄，南pêng是日性、俊--ê in內底kap阮tau水田。Khah早崁頂庄有公埕、荖宅á、竹圍á、榕á腳、頭前庄、後壁厝kap咱tau幾個角頭地號名，咱tau chit內底，人lóng講做「瓦厝底」a̍h是「門樓á內底」。

Lah-jih ùi 1941出世到1968年28冬久lóng tòa-tī崁頂庄，28歲冬尾娶bó͘，隔轉年徙去Chhân-tiong街á khiā家，為tio̍h連絡兄弟叔孫感情，無kā公媽題去khiā家服祀，除了年節轉去拜公媽，平常時mā真捷轉去行踏，所以對祖家厝宅變化m̄-bat有chheⁿ-hūn感覺。下面咱to̍h ùi正身公媽廳位置做「參考點」來詳細紹介1948年代ê記智：

頭起先紹介厝間部份，正身tiong-keng（中間）是公媽廳，tò-pêng 3間模á兄ê，2間林á姆ê，正pêng 5間二伯（光寬）ê，正身tò-pêng後壁3間林á姆ê，koh後壁tò-pêng 3間是阿伯（光貴）ê，上後尾是日本時代起ê公用便所；正pêng護龍6間是阮ê（紹振），護龍後有柴間á 2間，kap豬椆；tò-pêng護龍頭前廊豆油á兄（添猷）2間、添發兄4間，下埕有2間糞間kap豬椆；後壁廊添福兄3間、球á兄（添壽）3間，後壁護龍頭kap便所中間有2間豬椆。Chia ê厝間lóng是tek-kóng（竹管）厝，雙倒水，厝前厝後有gîm-chîⁿ-kha，ē-tàng搭雞椆飼精牲á kap khǹg火柴thia̍p草in。厝頂khàm蔗ha̍h-á a̍h是khàm稻草，壁tó͘糊土，kan-nā tò-pêng護龍有3間khàm瓦厝頂，下埕糞間是土墼厝。每口灶灶腳有大灶，hiâⁿ柴hiâⁿ草in，桂竹食飯桌kap椅條；間á（客廳）有總舖，ē-sái-tit睏ē-sái-tit坐；房間（ang-bó͘房）是竹á眠床kap簡單桌櫃鏡台，眠床邊khǹg尿桶屎桶。斯當時ta̍k家生活艱苦，顧三頓飽都bē赴--à，hak身穿、傢俱、日常用品⋯，ē-tàng省to̍h省，簡單to̍h好。

Sòa--落-去來看正身頭前面門口埕，分頂埕kap下埕，頂埕boeh曝粟á、nê衫、gín-á thit-thô，暗時nah-liâng、phò-tāu lóng ē-sái，下埕是gín-á phah球、tèng kan-lo̍k好所在，有火pû-á、糞埽堆，有khah lah-sap。Tò-pêng有糞間kap豬椆，阿伯in有飼牛，一間糞間koaiⁿ牛，一間糞間khǹg作田ê牛犁pê kap一台thô͘-lâng（土礱）（礱殼機是挨粟á變糙米的機具）。正pêng有搭菜瓜棚á，菜瓜棚á南pêng是菜園á（宅á），長ti形，四圍種燈籃á花做籬笆，講是菜園á並無種菜，內面有1-kâi水池á，1-kâi防空壕kap種一寡菝á、柚á⋯，也無整理，隨在伊拋荒，siâⁿ來厝邊隔壁ê gín-á來chia peh樹á挽菝á thit-thô，澀kīⁿ-koāiⁿ to̍h開始挽，罕得chhōe tio̍h白霧ē甜--ê。

埕尾kap崁頂巷排水溝隔界種燈籃á花做籬笆，門樓á大門tò-pêng（北）有一欉柚á kap 6-7欉菁á，lò-lò-koân，菁á nā生，有哺pun-nn̂g--ê to̍h gia̍h竹篙pa̍k鐮le̍k-á，割落來kauh檳榔，門樓á正pêng（南）有2欉柚á kap 1模刺竹，he柚á是斗柚，罕得有好收成，ē記得bat hām阿道兄偷挽1粒來食；菜園á倚路邊hit pêng，除了燈籃á花籬笆，mā有2模刺竹。菜園á kap阮護龍尾灶腳中間iáu真闊，用來thia̍p草pû kap chhāi竹篙nê衫，厝邊隔壁ê gín-á時常ká tī chia thit-thô，ī siàn牌á、cho̍k窟á、tiak珠á ī挽菜、khian ba-bui-chí。

Koh來，紹介正身後壁，to̍h是後壁溝，tī公媽廳後壁有1-kâi鼓井，圓形--ê，米gōa闊，鼓井內用石頭gih--ê，離土面1尺koân ê鼓井chhiān khōng紅毛土，人khiā tiàm頂面chhiūⁿ水，外圍用紅毛土khōng圓形鼓井盤，方便洗tn̄g、chhiūⁿ水、洗衫⋯，khah-bē土腳tâm-kô͘-kô͘，鼓井盤南pêng邊--a有1-kâi長四角形水槽，ē-tàng貯水浸菜、洗蕃薯、thâi cheng-seⁿ-á，因為有臭水管味，bē-tàng做食水；二伯in灶腳後壁、林á姆in厝邊lóng有豬椆、雞椆，chhun--ê所在欠整理有khah òe-sòe；離正身大約6-7間厝遠to̍h是後壁溝á，後壁溝á koh去to̍h是阿伯、豆油á兄ê菜園，菜園koh過是蓮霧園，10-gŏa-gōa欉白蓮霧，真甜，蓮霧nā開花，siâⁿ來真chē鳥á、蜂á、筍龜、糙米龜來吸蜜，mā siâⁿ來gín-á peh起去蓮霧欉lia̍h筍龜kap糙米龜，蓮霧nā sek，大人割蓮霧，gín-á頭taⁿ-taⁿ thèng-hāu sîn蓮霧，割蓮霧用細支桂竹篙á pa̍k鐮le̍k-á割，用刺竹篙á pa̍k網á袋lom，nā lom無好勢to̍h-ē lak落土腳，siáⁿ人sîn--tio̍h to̍h siáⁿ人ê，有食koh好sńg；蓮霧園西pêng to̍h是崁頂庄外圍淹田水溝，講咱ê厝宅是「竹圍厝宅」，厝地周圍有刺竹模是特色，東pêng大門南pêng面有3模；南pêng kap日性、俊--ê in-tau隔界有5模；西pêng鼓井後水溝邊有4模，蓮霧園水溝邊有5模；北pêng kap頭前庄隔界有7模；chia ê數字是大約，竹模有ê相黏，有ê分開，kap隔壁內底lóng有留巷路相透。刺竹不比麻竹，麻竹筍好食，麻竹葉ē-sái-tit pa̍k粽，所以麻竹模khah有管理khah清氣相，ah nā刺竹模，to̍h隨在伊發，隨在伊puh筍á，竹枝全刺了了，葉á細細皮，lak kah kui土腳，鵝á鴨á tiàm-hia放屎，cha-po͘ gín-á mā tiàm-hia放屎放尿，nā boeh chhò一支竹á thang利用，tio̍h愛細膩，m̄-thang lo̍p-tio̍h『黃金』chiah-bē臭ko͘ⁿ-ko͘ⁿ。刺竹長koh勇，是起竹管厝ê好材料，因為thòaⁿ-kah cha̍t-thóng-thóng，boeh chhò無3-4 ê人工拖bē tín-tāng，因為koân koh大模，對風颱應該有cha̍h風路用。

細漢足ài lia̍h筍龜、糙米龜、牛角oaiⁿh來sńg，筍龜kah意歇tī菁á叢，牛角oaiⁿh kah意苦苓á樹，糙米龜kah意蓮霧花kap suh ke-jiû-á奶（雞榆），阿伯ê蓮霧園kap菜園á倚厝宅hit pêng有真chē欉菁á叢，菜園á南pêng kap阮田裡隔界有2欉足大欉ke-jiû-á，lóng是阮lia̍h筍龜、牛角oaiⁿh、糙米龜ê好所在，A-ba̍k、A-chiàng、Lah-jih kap厝邊A-pêⁿ、Ka-tēng--ê是kāng班同學，時常相招lia̍h leh sńg。

糙米龜gâu飛，boeh lia̍h tio̍h等伊頭lê-lê leh吸花蜜時用手連蓮霧花做夥me。牛角oaiⁿh行動khah慢鈍，lia̍h牛角oaiⁿh需要用竹篙pa̍k有葉樹椏拐伊行入，chiah趕緊放落土腳lia̍h。筍龜腳爪真尖，khi̍p--tio̍h真疼tio̍h細膩，筍龜hèng吸ke-jiû-á奶，nā歇tī khah低ê所在，liam腳liam手用偷lia̍h；nā是透早，昨暝歇tiàm菁á叢尾溜菁á葉內ê筍龜，因為凍露水khah bē飛，菁á葉koh金金滑滑，阮用腳出力踢a̍h是用手搖菁á欉，「tŏp」一聲he筍龜滴落土腳，隨時lia̍h入手。筍龜kang--ê khah gâu飛，提楊麻絲pa̍k tiàm角，hui-hui--leh to̍h ka-tī飛--起-來，真心適好sńg，母--ê khah bái koh無gâu飛，khah無ài lia̍h，不過有時lia̍h來kap kang--ê sio-kàn mā真心適，gín-á人m̄-bat tāi-chì bē感覺pháiⁿ勢，大漢chiah知「原來to̍h是án-ne--ò͘！」實在是真自然ê性教育。

根據林添福先生編寫：『中華民國七十九年歲次庚午台灣編修《書山蕭氏族譜》內容記載田中鎮、社頭鄉一帶，古早是平埔番（漢化平地原住民）阿里昆族的部落，所以有舊社、社頭、崁頂稱呼，崁頂是蕃社酋長之居住地。（P. 54）』來看，假使nā ē-tàng證明咱祖蕭朝宰m̄是「唐山過台灣，心肝結kui丸」ê福建人，是真正hō͘清朝皇帝「賜姓滿化」ê在地人平埔á「阿里昆族/洪雅族（Hoanya）」，咱ka推論--一-下，咱祖蕭朝宰無定tio̍h to̍h是斯當時ê「番王」（『酋長』），咱看朝宰媽賴--氏2尺闊4尺koân ê墓牌kap「復興館大租」1冬收租粟大約有110石ê史實，siāng起碼ē-tàng證明朝宰公朝宰媽m̄是普通人，m̄-nā是好額人，mā是族親內ê gâu人，m̄-koh為siáⁿ-mih朝宰媽ê墓牌無題「書山」堂號，題「皇清」，che究竟有siáⁿ-mih解bē開ê祕密？需要thèng-hāu發現有力ê證據來解說。總講一句，m̄管朝宰公朝宰媽是唐山過台灣，a̍h是在地平埔原住民，肇基祖朝宰公朝宰媽確定是咱ê祖先，開基傳到此當今300冬，絕對是咱tau蕭--家真正ê歷史。

## 2-2. 蕭志榮派下上古早ê影像
> **Siau Chì-êng Phài-hē Siāng Kó͘-chá ê Iáⁿ-siōng**

根據相片6 ê gín-á年歲推測，是1939翕ê相片，是阿伯蕭光貴ê家族相，後壁背景是正身公媽廳，是khàm蔗ha̍h-á ê竹管厝，窗á門無掛玻璃。
![](../too5/15/15-2-2竹管厝1939年.jpg)

## 2-3. 1965年代ê竹圍厝宅
> **1965 Nî-tāi ê Tek-ûi Chhù-the̍h**

刺竹圍、菁á叢、竹管厝、篾á壁、khàm蔗ha̍h-á稻草厝頂、竹篙nê衫、火pû-á，已經有o͘-tó͘-bái出現。
![](../too5/15/15-2-3.jpg)
![](../too5/15/15-2-4.jpg)

## 2-4. 1969年ê刺竹圍
> **1969 Nî ê Chhì-tek-ûi**

1969年Lah-jih結婚時ê刺竹圍kap下埕護龍厝，已經是khōng水裙khàm瓦ê竹管厝。
![](../too5/15/15-2-5竹圍厝宅.jpg)
![](../too5/15/15-2-6竹圍厝宅.jpg)

## 2-5. 刺竹模
> **Chhì-tek-bô͘**

1969年Lah-jih結婚時，下埕門腳口kap對面（後壁厝）ê刺竹模。
![](../too5/15/15-2-7竹模.jpg)

## 2-6. 2010年代內埕正身護龍
> **2010 Nî-tāi Lāi-tiâⁿ Chiàⁿ-sin Hō͘-lêng**

2010年代翕ê正身護龍kap內埕，人口增加，時行起樓á厝，竹模燈籃花籬笆chhò了了，門口埕khōng點á膠。
![](../too5/15/15-2-8正身.jpg)

## 2-7. 公媽廳
> **Kong-má Thiaⁿ**

公媽廳簡單講廳、大廳，是各房族親ê公廳，廳內有安大幅觀音chhat-á，khǹg kí-toh（几桌）祀神明和公媽牌，几桌前有八仙桌，倚廳門有吊三界公爐，廳門nn̄g-pêng有拜門神插香ê小型葫蘆形香爐。

公媽廳ta̍k-kang需要燒香點火kā祖先請安，tn̄g-tio̍h年節需要拜神拜公媽，tn̄g-tio̍h嫁娶、生日，á-sī往生khiā靈，lóng tio̍h tiàm公媽廳祭拜，稟報公媽。

![](../too5/15/15-2-9公媽廳.jpg)
![](../too5/15/15-2-9a公媽廳.jpg)
![](../too5/15/15-2-9b公媽廳.jpg)
![](../too5/15/15-2-9c公媽廳.jpg)
![](../too5/15/15-2-9d公媽廳.jpg)

傳統信仰chhāi觀音媽、媽祖婆、土地公。神明金身hûi-á香爐超過一百冬。
![](../too5/15/15-2-10公媽廳.jpg)
![](../too5/15/15-2-11公媽廳.jpg)

1980年代新題公媽牌，公媽名字世代用柴片記載，khǹg tī公媽牌後壁面。

![](../too5/15/15-2-12公媽廳.jpg)
![](../too5/15/15-2-13.jpg)
![](../too5/15/15-2-14.jpg)
![](../too5/15/15-2-15.jpg)


大家族，香爐khah大。
![](../too5/15/15-2-16公媽廳.jpg)

Hûi-á香筒。
![](../too5/15/15-2-17公媽廳.jpg)

超過100年ê竹雕hiuⁿ-tâng（香筒）。
![](../too5/15/15-2-18公媽廳.jpg)
![](../too5/15/15-2-19公媽廳.jpg)

過年暝到初五隔開，几桌頂ē khǹg飯春（春á花）和發粿，表示年年春（錢）、發財。甜粿teh年，發粿發錢，包á粿包金，菜頭粿食點心。

Kí桌、八仙桌lóng是hi-nó͘-khih柴。
![](../too5/15/15-2-20公媽廳.jpg)

年節拜公媽、做公忌（公祖、老祖）ta̍k口灶做夥拜。Goán-tau第四代祖志榮公是公祖，第五代祖正養公是老祖，到今iáu有leh做公忌。另外tī九月tiâng-liâng（重陽）kā列代祖先做公忌。
![](../too5/15/15-2-21公媽廳.jpg)

拜公媽、做忌tio̍h khoán菜碗和碗箸，m̄免chhoân牲禮。
![](../too5/15/15-2-22公媽廳.jpg)

過年siāng鬧熱siāng phang-phài，為tio̍h環保衛生，咱lóng kau-tài誠心siāng要緊，金紙銀紙盡量節省。
![](../too5/15/15-2-23公媽廳.jpg)

傳統古早公媽牌，公媽世代清楚記載tī正面。
![](../too5/15/15-2-24公媽廳.jpg)
![](../too5/15/15-2-25.jpg)
![](../too5/15/15-2-26公媽廳.jpg)


# 3. 註解
> **Chù-kái**

|**詞**|**解說**|
|稽考|Khe-khó，『追究，計較』。|
|ku怪|奇怪。|
|póe會|Póe-hōe，理論tio̍h m̄ tio̍h。|
|冤家勞債|Oan-ke-lô-chè，冤家量債（oan-ke-niû-chè），冤家bē-soah。|
|hi-nó͘-khih|『台灣扁柏』。|
|ká tī chia|絞tī chia，『在這裏聚集』。|
|ī siàn牌á|『玩搧牌子遊戲』。|
|cho̍k窟á|『丟銅板的一種賭博遊戲』。|
|tiak珠á|『以手指撥弄玻璃珠的遊戲』。|
|ī挽菜|挽菜，音接近日語ばんざい。Ī挽菜，『地上挖5個如酒杯的小洞，以手指撥弄玻璃珠的遊戲』。|
|ba-bui-chí|『無患子核』。|
|thâi cheng-seⁿ-á|Thâi精牲á，『宰殺雞鴨鵝家禽』。|
|òe-sòe|穢涗，『髒亂』。|
|10-gŏa-gōa|『超出15以上接近18、19的數目』。|
|頭taⁿ-taⁿ|『抬頭狀』。|
|sîn蓮霧|『承接落下的蓮霧』。|
|糙米龜|『背部有斑點如糙米狀的金龜子』。|
|lo̍p-tio̍h|『踏到』。|
|thòaⁿ kah cha̍t-thóng-thóng|『蔓延、擴散到非常擁擠』。|
|拖bē tín-tāng|『拖不動』。|
|cha̍h風|『遮風』。|
|lia̍h筍龜|『用網袋套獨角仙』。|
|牛角oaiⁿh|『天牛，觸鬚如牛角狀，oaiⁿh狀其聲』。|
|做夥me|『以手掌五指一齊抓』。|
|金金滑滑|Kim-kim ku̍t-ku̍t，『亮亮滑滑』。|
|sio-kàn|『交配』。|
|o͘-tó͘-bái|『機車』。|
